,source_url,article_title,article_text,published_date
0,https://www.knack.be/nieuws/belgie/zeventigtal-belgen-en-rechthebbenden-geevacueerd-uit-niger/,Zeventigtal Belgen en rechthebbenden geëvacueerd uit Niger,"De Belgen en hun familieleden die hadden aangegeven het land te willen verlaten konden zo mee met de Franse vliegtuigen. Dat zijn er tot nog toe een zeventigtal, meldt minister van Buitenlandse Zaken Hadja Lahbib via X, het voormalige Twitter.  De Franse evacuatieoperatie is intussen afgerond, kondigde het Franse ministerie van Buitenlandse Zaken donderdagochtend aan. Volgens minister van Defensie Sébastien Lecornu zijn in totaal 1.079 mensen uit Niger weggehaald, onder wie 577 Fransen.   België blijft wel ‘gemobiliseerd’, zegt Lahbib, samen met de Europese en internationale partners. ‘Internationale samenwerking toont opnieuw haar belang’, tweet ze.",2023-08-03
1,https://www.knack.be/nieuws/belgie/stikstofdecreet-in-het-parlement-we-hebben-geen-tijd-meer-om-gekwetste-politieke-egos-te-soigneren/,‘Stikstofdecreet in het parlement: we hebben geen tijd meer om gekwetste politieke ego’s te soigneren’,"In Vlaanderen zijn er 62 natuurgebieden – de zogenaamde Speciale Beschermingszones. Slechts enkele van die gebieden zijn in een goede staat van instandhouding. In alle andere gebieden zorgt vooral de stikstofneerslag er dus voor dat veel planten en dieren niet kunnen overleven en onze biodiversiteit dag na dag, jaar na jaar, achteruit gaat. De opdracht aan de politiek is duidelijk: de stikstofneerslag in de natuurgebieden moet drastisch naar omlaag. Dat doe je door de uitstoot van stikstof te beperken. In de industrie en de landbouw moet elk bedrijf dat een nieuwe vergunning aanvraagt aantonen dat de uitstoot van dat ene specifieke bedrijf op dat ene natuurgebied het traject richting een gezonde biodiversiteit niet hindert.  Helaas, dat lukt vandaag niemand.  Niet de landbouwerondernemer die zijn koeien in een nieuwe moderne stal wil melken, en niet de rijkste Brit die vier miljard euro veil heeft om in onze Antwerpse haven de minst vervuilende ethaankraker ter wereld te bouwen. Daar is de crisis in de natuurgebieden veel te ernstig voor. Elke bedrijfsleider in Vlaanderen moet vandaag hopen dat niemand in beroep gaat tegen een nieuwe vergunning (als ze die van hun gemeente of provincie al zouden krijgen). Want een ding is zeker: als iemand vandaag aan de poorten van de Raad van Vergunningsbetwistingen ‘stikstof’ roept, kan je die vergunning gegarandeerd op je buik schrijven. (Lees verder onder de preview) De gevolgen daarvan laten zich raden: buitenlandse investeerders zullen Vlaanderen links laten liggen, binnenlandse ondernemers zullen investeringen uitstellen en zo concurrentievoordeel met het buitenland verliezen. In de veeteelt zal geen enkele investering meer mogelijk zijn, zelfs niet met de nieuwste technologieën die de uitstoot moeten inperken. Zelfs een bestaande vergunning verlengen dreigt onmogelijk te worden.  Resultaat? Onze welvaart die in gevaar is, jobs die op de helling komen en voedsel waarvoor we alleen nog maar op het buitenland kunnen rekenen. Van een kippenstal in Kortessem tot een ethaankraker in de Antwerpse haven: het is de dood door duizend sneden van onze Vlaamse economie. Een doembeeld, maar wel een dat snel realiteit kan worden en daarom voor ons geen optie is. De oplossing? Een programmatische aanpak – zeg maar een globale aanpak die de uitstoot over heel Vlaanderen tegelijkertijd terugdringt en op die manier een realistisch en wetenschappelijk onderbouwd traject biedt om onze natuurgebieden weer te laten floreren. Zodat de uitstoot van één bedrijf op één natuurgebied niet meer problematisch is, want in totaliteit gaat de uitstoot structureel achteruit. Dat is de enige manier om weer vergunningen uit te reiken voor innovatie en vernieuwing in zowel de landbouw als de industrie. De enige manier om opnieuw investeringen aan te trekken die jobs en inkomen opleveren voor de Vlaming. Het befaamde stikstofakkoord van maart is zo een programmatische aanpak. Een akkoord waar innovatie centraal staat, dat de landbouw een toekomst geeft in Vlaanderen en bedrijven die weinig impact hebben op een natuurgebied soepel aan een rechtszekere vergunning helpt. Een akkoord dat ook middelen voorziet voor zij die het nodig hebben. Maar liefst 3,6 miljard euro is uitgetrokken voor de ondersteuning van de transitie van onze veeteelt en het herstel van onze natuur. Om dat akkoord concreet te maken in de praktijk, op een manier die juridisch stand houdt, heb je zonder twijfel een decreet nodig. Dat sommige belangenorganisaties daar twijfel over zaaien zal in hun … belang zijn. Dat academici daarover van mening verschillen, levert boeiende debatten op. (Lees verder onder de preview) Wat wel zeker is, is dat het Ineos-arrest duidelijk aantoont dat een decreet nodig is om de fameuze vergunningsdrempels te kunnen invoeren. Nochtans bedoeld om het vergunningenproces voor veel bedrijven makkelijker en goedkoper zal maken. Want Passende Beoordelingen zijn duur, complex en onzeker. We dienden enkele dagen geleden een decreet in met het oog op het bekomen van een advies van de Raad van State. Want het moet kloppen. We hebben dus ook de openheid van geest nodig om de tekst aan te passen aan de kritieken die onvermijdelijk in het advies zullen staan. Tegelijkertijd behouden we de afspraak dat we nog twee bijkomende MER-studies laten uitvoeren die moeten aantonen of we de landbouw sneller meer perspectief kunnen geven. En we zullen de resultaten van die studies toevoegen aan de huidige tekst. Ongetwijfeld kunnen al die adviezen en studies leiden tot wat gekwetste politieke ego’s. Maar om die te soigneren en te respecteren hebben we al lang geen tijd meer. Het is tijd om voorrang te geven aan onze welvaart, aan onze jobs en aan onze voedselzekerheid. Het is tijd om voorrang te geven aan de rechtszekerheid. Met een decreet willen we dat voor mekaar krijgen.",2023-08-03
2,https://www.knack.be/nieuws/wereld/europa/de-tunesiedeal-liever-twee-doden-in-de-woestijn-dan-drie-in-de-middellandse-zee/,De Tunesiëdeal: liever twee doden in de woestijn dan drie in de Middellandse Zee,"Tunesië zou het miljardenpakket goed kunnen gebruiken. Sinds de coronapandemie verkeert het land in economisch noodweer: de werkloosheid neemt in sneltempo toe, de inflatie wurgt de koopkracht en buitenlandse investeerders trekken massaal weg. Dus richt de onversneden dictator Saied, die in 2019 nog democratisch verkozen werd, zijn pijlen op anderen. Sinds hij in 2021 de regering buitenspel zette en het parlement opschortte, regeert hij per presidentieel decreet. Kritische rechters worden vervangen, lastige journalisten vervolgd. Vooral voor migranten is het in Tunesië al een tijdlang niet meer veilig. Steeds vaker beroept Saied zich op ronduit racistische omvolkingstheorieën, waarbij een vermeende ‘corrupte elite’ de Tunesische bevolking wil vervangen door zwarte Afrikanen. Als het aan Saied ligt, komt er een volledige migratiestop voor mensen vanuit Sub-Saharaans Afrika. Zwarte migranten in Tunesië verliezen steeds vaker hun werk, worden uit hun huis gezet of op straat aangevallen. Voldoende reden voor de VN-mensenrechtenorganisatie om Saied afgelopen april op de vingers te tikken.  (Lees verder onder de preview) Terwijl het IMF het zekere voor het onzekere neemt, kiest Europa voor de vlucht vooruit. Midden juli sloten Commissievoorzitter Ursula von der Leyen, Italiaans premier Giorgia Meloni en haar Nederlandse collega Mark Rutte een ‘strategisch en alomvattend partnerschap’ met Saied. Naast afspraken over economie en de klimaatverandering gaat veruit de meeste aandacht naar het migratieluik. Zo geeft Brussel dit jaar 675 miljoen euro aan Tunesië, waarvan 105 miljoen euro dient om migranten op weg naar Europa tegen te houden en niet-Tunesiërs naar hun thuisland terug te sturen. De Tunesiëdeal volgt op het akkoord dat de lidstaten midden juni rond het omstreden Europese asiel- en migratiepact sloten. Daarin staat samenwerking met landen rondom de Europese Unie centraal. Met volkomen nieuwe recepten komt de Unie evenwel niet. Zo is het akkoord vooral een voortzetting van wat Europa met Soedan en Libië overeenkwam om migranten uit de Hoorn van Afrika te stoppen. Dat beide landen migranten sindsdien structureel opsluiten, verkrachten en op de slavenmarkt verkopen, is voor de Unie van ondergeschikt belang. Ook bij de Tunesiëdeal lijken zulke bezorgdheden bijzaak. Nog voor het omstreden akkoord doken er berichten op dat Saied Afrikaanse migranten zonder middelen achterlaat in de woestijn op de grens met Libië. Toen daar vorige week een Kameroense moeder en dochter dood werden teruggevonden, was de consternatie groot. Helaas is ook dat geen nieuwe praktijk in de Maghreb. Al jarenlang laten Algerijnse autoriteiten uitgeputte Sub-Saharaanse migranten ‘s nachts achter in de Nigerese woestijn, op plekken die bekendstaan als ‘Point Zero’. Ook daar komen geregeld mensen om. In Europa regent het verontwaardigde reacties op het overlijden van de twee Kameroeners. ‘We zien verschrikkelijke beelden van achtergelaten migranten in de woestijn zonder eten en drinken. Die roepen verontwaardiging op’, klinkt het in een brief van staatssecretaris voor Asiel en Migratie Nicole De Moor aan bevoegd eurocommissaris Ylva Johansson. In dat schrijven verzoekt de CD&V-politica om de uitvoering van de deal goed in de gaten te houden. De Commissie, aldus De Moor, kan van Tunesië garanties vragen over de fundamentele mensenrechten van migranten in het land. Vragen kan de Commissie dat aan Tunesië zeker – in de overeengekomen tekst zegt Saied inderdaad dat het land de mensenrechten van migranten zal ‘eerbiedigen’. Maar voorlopig is de Tunesiëdeal niet meer dan een principeovereenkomst, een niet-bindend herenakkoord dat in een handomdraai ongedaan kan worden gemaakt. Het blijft afwachten of de Europese Unie in de nog verder uit te werken overeenkomst harde garanties zal kunnen afdwingen.  Voor De Moor zijn de beelden van achtergelaten mensen in de woestijn alvast geen reden om het akkoord op te schorten. ‘Migratie beheren kun je niet alleen. Daarvoor moet je samenwerken met buurlanden’, aldus De Moor. Ruwweg luidt het argument dat elke overleden migrant er een te veel is, maar dat twee overleden migranten in de Tunesische woestijn toch minder erg is dan drie overleden migranten in de Middellandse Zee. Volgens de Europese Commissie kwamen er dit jaar 45.000 mensen via Tunesië naar Europa, waarvan 5000 Tunesiërs. In 2023 kwamen er via de Centrale Middellandse Zeeroute al 1.285 mensen om of geraakten vermist. Wel wordt in het akkoord tussen de Unie en Tunesië gesproken over legale migratiekanalen – een denkspoor waar heel wat lidstaten ondanks hun krimpende beroepsbevolking nauwelijks werk van maken. Voor migranten die in principe wel recht hebben op internationale bescherming maakt de Tunesiëdeal het opnieuw moeilijker om in Europa asiel aan te vragen. En het belooft nog moeilijker te worden: Von der Leyen gaf al te kennen dat de Tunesiëdeal model moet staan voor soortgelijke overeenkomsten met andere landen. Meloni organiseerde daags na haar bezoek aan Tunesië een migratietop in Rome.  Wordt vervolgd.",2023-08-03
3,https://www.knack.be/nieuws/belgie/maatschappij/essentiele-beroepen-de-zoektocht-naar-de-authentieke-rekkenvuller/,‘Essentiële beroepen? De zoektocht naar de authentieke rekkenvuller’,"In 2014 vergeleek Rutger Bregman de maatschappelijke bijdrage van de vuilnisophaler met deze van een vermogensbeheerder.  Hij concludeerde dat het grote verschil in verloning weinig te maken heeft met marktwerking of met productiviteitsverschillen. Een vermogensbeheerder die passief een beursindex volgt, presteert zonder kopzorgen al even goed als de markt. Dat verdient een mooie bonus! Bregman stelt terecht dat het de samenleving is die bepaalt wat echt van waarde is. Maar wat zijn dan de maatschappelijke mechanismen die verklaren waarom een bejaardenverzorgster of rekkenvuller veel minder verdient dan bijvoorbeeld een reclamemaker met één geslaagde campagne per twee jaar? Economen benadrukken dat de lonen van kenniswerkers in enkele sectoren vanaf 1990 relatief snel gestegen zijn als het gevolg van skill-biased technologische vooruitgang of de evolutie naar een productieomgeving waarbij vooral de vraag stijgt naar werknemers met heel wat technische vaardigheden. Werknemers zonder deze vaardigheden komen amper aan bod in een moderne industriële omgeving en moeten een plaats zoeken in een low-skill dienstenomgeving. Deze redenering klopt, maar onze economie is al lang vooral een diensteneconomie waarin niet iedereen over uitgesproken technologische skills moet beschikken. Hoe definiëren we overigens technologische skills? Een werknemers in de moderne chemische sector verdient veel meer dan een maaltijdbezorger maar deze maaltijdbezorger combineert wel al fietsend vlot enkele apps. (Lees verder hieronder.) Tussen de dienstensectoren zelf en binnen grote organisaties zijn er grote loonverschillen die we vlot toeschrijven aan verschillen in menselijke kapitaal of diploma’s. De onthaalbediende heeft wellicht geen indrukwekkend diploma maar er zijn zeer succesvolle HR-managers, webdesigners, accountmanagers, communicatiespecialisten of consultants zonder universitair diploma. Een diploma is in de praktijk vooral een toegangsticket tot een werkomgeving waarin talent zich stap voor stap verder kan ontwikkelen. Werkgevers die niet investeren in talentontwikkeling dreigen jong talent snel te verliezen. En in de creatieve economie worden heel wat kenniswerkers pas echt een topper in een job of sector waarvan ze vijf jaar eerder nog nooit van gehoord hadden.  Deze kenniswerkers genieten van een bovengemiddeld loon maar ook van flexibele werkomstandigheden. In sommige bedrijven en organisaties kan je vandaag als werknemer bijvoorbeeld tot drie aaneensluitende weken werken vanuit het buitenland. Het personeel in de supermarkt of zorgsector kan niet thuiswerken maar weet zeer goed dat een ander deel van de werknemers dit wel kan. Het hoge loon van deze kenniswerkers wordt dikwijls toegeschreven aan een hoge arbeidsproductiviteit, hoewel deze in de praktijk amper of niet becijferd worden. Elke kenniswerker draagt bij tot de doelstellingen van de eigen organisatie maar het is dikwijls onmogelijk om ieders’ unieke bijdrage precies af te bakenen en in geldtermen uit te drukken. We werken dikwijls in grote teams waarin collectieve ideeën circuleren en gradueel verbeterd worden. En in onze moderne kennismaatschappij worden dagelijks voor terrabytes aan documenten gecreëerd waarvan iedereen zeer goed weet dat ze achteraf nooit gelezen zullen worden. Ook verspillen we collectief een deel van ons leven aan zinloze vergaderingen. Het boek ‘Bullshit Jobs’ van antropoloog David Graeber werd niet voor niets een internationale bestseller. In de digitale wereld wordt alles getraceerd en bewaard maar echte toegevoegde waarde is geen optelsom van clicks of uploads. Een dienstenbedrijf zoals een communicatiebedrijf heeft een hoge productiviteit als het diensten kan verkopen aan een goede prijs. De klant moet overtuigd worden van de intrinsieke kwaliteit van wat hij koopt en dit vraagt van de aanbieder een sterke reputatie maar ook finesse en het juiste culturele kapitaal. Voor elke mediacampagne, website, smartphone of sneaker zijn net de ‘look and feel’ van uitzonderlijk belang hoewel we deze concepten die precies kunnen definiëren. Het post-industriële kapitalisme maakt stilaan plaats voor het culturele kapitalisme waarbij niet-tastbare eigenschappen gekapitaliseerd kunnen worden. Lees ook: Bullshitjobs: ‘In de privé is er nog meer bureaucratie dan onder ambtenaren’   In de afgelopen dertig jaar werd loonkloof tussen low-skill werknemers en de creatieve kenniswerkers alsmaar groter. In dezelfde periode maakte het individualisme een opmars en verkenden sociologen, psychologen, filosofen en antropologen de maatschappelijke waardering voor authenticiteit, originaliteit en zelfontplooiing. In de creatieve economie van vandaag moet je als bedrijf of als werknemer iets uitstralen. Je wint geen klanten met een grijs profiel en HR-managers zoeken in het dossier van kandidaten net naar authenticiteit en originaliteit. Een deel van de studenten beseft dit maar al te goed en combineert hobby’s, reisbestemmingen, vrijwilligerswerk en Erasmus-ervaringen om zich te onderscheiden. Iedereen heeft immers een diploma zodat we het verschil maken met ons cultureel kapitaal.  Het kunnen uitstralen van wat de tijdsgeest vraagt is vandaag een zeer waardevolle vaardigheid of competentie. En deze vaardigheid verwerf je niet op de schoolbanken. Wie opgroeit in een gezin of omgeving met veel cultureel kapitaal heeft een grote voorsprong. Eens gestart in een creatieve sector kunnen jongeren met de potentie van authenticiteit hun talent laten rijpen en zich verder profileren als originele werknemer met unieke vaardigheden.  En dat wordt zeer gewaardeerd.  Wie echter start als rekkenvuller, kan zich moeilijk profileren als een originele of authentieke rekkenvuller. Vele essentiële jobs moeten gewoon uitgevoerd worden; de uitvoerder moet zich niet ontwikkelen of moet geen klanten winnen dankzij zijn of haar intrigerend profiel. In het tijdperk voorafgaand aan het huidige individualisme werden werknemers in de essentiële beroepen relatief goed betaald in vergelijking tot werknemers in andere sectoren. De beperkte kloof was niet het gevolg van het ontbreken van onderscheidende technologieën.  Niet zo lang geleden primeerde de bijdrage van iedereen tot het algemene belang. Daarom vond iedereen het logisch dat ook de vuilnisophaler relatief goed betaald werd. Lees ook:  – ‘Moeten alleen nog leerkrachten en verpleegkundigen een betaalbaar huis krijgen?’ – Zinvol werk of toch liever een bullshit job: hoe voorkom je dat idealisme op de werkvloer een handicap wordt? – ‘Een aantrekkelijke job biedt ruimte voor een leven naast de job’ –   ‘Kies niet te snel voor een diploma waar je rijk mee kunt worden’",2023-08-03
4,https://www.knack.be/nieuws/wereld/van-smaad-tot-samenzwering-dit-zijn-de-zes-processen-die-donald-trump-boven-het-hoofd-hangen/,Van smaad tot samenzwering: dit zijn de zes processen die Donald Trump boven het hoofd hangen,"De voormalige Amerikaanse president Donald Trump zal naar verwachting donderdagmiddag voor een federale rechtbank in Washington verschijnen. Trump werd dinsdag aangeklaagd in het onderzoek naar pogingen om de presidentsverkiezingen van 2020 te beïnvloeden. Aanvankelijk was het niet duidelijk of de ex-president persoonlijk aanwezig zou zijn. Verwacht wordt dat Trump de gelegenheid krijgt om commentaar te geven op de aanklacht. Hij zal waarschijnlijk onschuldig pleiten. Trump heeft de beschuldigingen in het verleden beschreven als politiek gemotiveerd. Het proces volgt op onderzoek dat in 2018-19 begon. Volgens de aanklacht hebben de Trumps systematisch de waarde van hun eigendommen overschat. In 11 jaarverslagen zouden in totaal meer dan 200 valse of misleidende schattingen van eigendommen zijn opgenomen. In totaal zouden de waarden van de eigendommen met miljarden dollar overschat zijn. De valse schattingen werden doorgespeeld aan banken en verzekeraars die de Trumps op basis van de foute informatie geld leenden tegen voordeliger voorwaarden. In totaal, aldus de aanklacht, zouden de Trumps hierdoor een kwart miljard dollar hebben uitgespaard. De procureur wil dat de Trumps en de Trump Organization dat geld ophoesten als boete.  Enkele voorbeelden van opwaardering uit de aanklacht: het Trumpgebouw in Wall Street werd door een expert op 200 miljoen dollar geschat. De Trumps verdubbelden het bedrag. Een Trump-appartement in Trump Park langs Park Avenue werd door een expert geschat op 750.000 dollar. De Trump Organization krikte de vermeende waarde op tot bijna 50 miljoen. Het wordt niet gemakkelijk voor de procureur om te bewijzen dat Donald Trump zelf die overschattingen heeft beslist. Hij gebruikt geen e-mails en laat geen papieren sporen na. Hij werkte met mondelinge instructies. Tweede probleem: de ‘slachtoffers’ in deze waren grote banken en grote verzekeraars. Zij hebben hun eigen experts die de verkeerde cijfers van de Trumps hadden moeten doorprikken. De Trumps zijn niet populair in New York maar grote banken zijn dat evenmin. Er zit ook een belastingluik aan de zaak. Zelfs als de procureur niet op alle fronten de jury overtuigt, kan dit proces leiden tot een heel zware boete voor de Trumps en een beperking van hun mogelijkheden om zaken te doen. De zaak is gepland voor oktober 2023. Dit proces is van een heel ander allooi, maar het gaat ook door in New York, en het gaat opnieuw om een burgerlijke zaak zonder gevangenisstraffen.  In mei van dit jaar werd Donald Trump veroordeeld tot 5 miljoen dollar schadevergoeding in een zaak die schrijfster E. Jean Carroll tegen hem had aangespannen. Opgedeeld werd Trump veroordeeld tot 2 miljoen dollar schadevergoeding wegens seksueel misbruik en tot 3 miljoen dollar wegens smaad. E. Jean Carroll stelde dat Trump haar in 1996 in een pashokje van het luxewarenhuis Bergdorf Goodman in Manhattan had verkracht. Carroll klaagde de voormalige president ook aan wegens smaad omdat hij haar als leugenaar had afgeschilderd. De jury weerhield de beschuldiging van verkrachting niet, maar vond dat er wel sprake was van seksueel misbruik. De dag na het vonnis omschreef Trump Carroll op CNN als een whack job, iemand met een vijs los. Daarop wijzigde Carroll haar eis in het proces. Ze liet de nieuwe uitspraak van Trump opnemen, en eiste dat de schadevergoeding verdubbeld zou worden tot 10 miljoen dollar. Carroll herhaalde, ook op CNN, dat het wel degelijk om verkrachting ging waarna Trump tegen haar een klacht wegens smaad indiende. Die tegenklacht is afgewimpeld, maar de nieuwe eis van Carroll komt in januari 2024 voor.   Trump was tijdens het eerdere proces niet in de rechtszaal aanwezig.  Hij zal allicht ook dit keer afwezig zijn, want op 15 januari 2024 wordt de eerste stemming gehouden in de Republikeinse presidentiële voorverkiezingen. Op die dag gaat de Republikeinse caucus in Iowa door.  Dit was de eerste zaak waarbij een (ex)-president strafrechtelijk in beschuldiging werd gesteld en gearresteerd. Ze speelt in de staat New York, en heeft betrekking op het zwijggeld dat Trumps toenmalige advocaat Michael Cohen betaalde aan pornoactrice Stormy Daniels. Dat gebeurde in de weken voor de presidentsverkiezingen van 2016. Daniels was zinnens een boekje open te doen over haar kortstondige affaire met Trump. Cohen schoot het zwijggeld (130.000 dollar) voor, en werd naderhand in schijven terugbetaald. Bij de terugbetaling zijn boekhoudkundige fouten gemaakt en is wellicht de kieswet overtreden. De terugbetalingsschijven werd geboekt als ‘juridische kosten’. Procureur Alvin Bragg beweert een stevige zaak te hebben, maar experts hebben hun twijfels en beschouwen deze zaak als veel zwakker dan de federale aanklachten van Jack Smith (zie verder).  Wat Bragg kan helpen, is de jury: The Donald is niet geliefd in New York.  Dit proces valt, als het op de geplande datum doorgaat, in het hoogseizoen van de primary’s. Trump moet aanwezig zijn tijdens de rechtszittingen. Dit is de eerste federale strafzaak in het rijtje. Ze leidde tot de tweede kortstondige arrestatie van Trump. Bidens minister van Justitie Merrick Garland besloot in 2022 een speciaal aanklager aan te stellen om de federale klachten tegen Donald Trump te overschouwen. Hij benoemde Jack Smith, die in juni van dit jaar Trump, eerst samen met één bediende, in beschuldiging stelde voor de manier waarop hij vertrouwelijke documenten onrechtmatig in bezit hield, verborgen hield voor de archiefdienst en de FBI die ze wilden terugkrijgen, maar ze wel toonde aan onbevoegde bezoekers. In juli werd de beschuldiging nog uitgebreid naar een werknemer van Trump in zijn club/verbijf Mar-a-Lago, en werden Trump en zijn medebeklaagden ook in beschuldiging gesteld voor poging tot cover-up. De twee bedienden probeerden op vraag van Trump (vergeefs) belastende beveiligingsbeelden te wissen. Die toonden hoe ze dozen met documenten hadden weggehaald uit de opbergplaats, waar Trumps advocaten zouden nagaan of er nog geheime documenten in Mar-a-Lago waren achtergebleven. Zoals in het geval van Watergate en Nixon: misdaad is niet fraai, maar de cover-up is vaak erger. In deze zaak is de aanklacht ijzersterk, zelfs volgens specialisten met sympathie voor Trump. De procureur heeft een bandopname waarin men Trump hoort terwijl hij een geheim aanvalsplan tegen Iran toont aan onbevoegden. Hij voegt eraan toe dat het document geheim is en dat hij het als ex-president niet kan declassificeren. Het proces is gepland voor mei 2024, maar de advocaten van Trump gaan ervan uit dat ze verder uitstel kunnen verkrijgen. Ze hopen het proces te vertillen tot na de verkiezingsdatum van november 2024. Ingeval van winst kan Trump zichzelf gratie verlenen. Nog een probleem voor aanklager Smith: deze zaak komt voor in Florida, waar Trump veel aanhang heeft. Er is maar één Trump-minnend jurylid nodig om géén schuldig verdict te krijgen. In mei zal de strijd om de Republikeinse nominatie voor het presidentschap wellicht beslecht zijn, maar er zijn nog volop primary’s aan de gang.  Op dinsdag 1 augustus onthulde speciaal aanklager Jack Smith een tweede federale aanklacht tegen de ex-president. Dit keer omvat ze samenzwering om de verkiezingsuitslag van 2020 ongedaan te maken. Voor deze aanklacht komt Trump vandaag donderdag 3 augustus voor de rechter in Washington D.C. Hij zal, alweer, ten derde male, kortstondig gearresteerd worden, zal (allicht, ten derde male) onschuldig pleiten en vervolgens de rechtszaal verlaten, in afwachting dat we over enkele maanden een procesdatum krijgen. Dit is een aanklacht waarop Democraten al minstens sinds de bestorming van het Capitool op 6 januari 2021 wachten. Waarom liet ze bijna 2,5 jaar op zich wachten? Minister van Justitie Merrick Garland liet eerst de kleinere garnalen vervolgen, om zijn zaak tegen Trump – als er al een zaak was – van onderuit te kunnen opbouwen. Garland leek lijdzaam tot de 6 januari-commissie van het Huis van Afgevaardigden vorig jaar veel belastend materiaal over Trump opspitte. Sindsdien is het onderzoek van Justitie tegen Trump op kruissnelheid. Jack Smith liet weten dat hij dit proces snel wil laten doorgaan, maar of het lukt voor de verkiezingen van november 2024 valt af te wachten. In tegenstelling tot de documentenzaak, die in Trumpminnend Florida voorkomt, wordt dit proces gevoerd in Washington D.C., dat resoluut anti-Trump is. De verdediging speelt op vrijheid van meningsuiting, en op de gaten in de aanklacht. De aanklacht legt bijvoorbeeld (nog?) geen verband tussen Trump en de extreemrechtse groepen die het voortouw namen in de bestorming van het Capitool.  Dit proces is er nog niet, maar het heeft er alle schijn van dat het er snel zal komen. De rechtbank in Atlanta, de hoofdstad van Georgia, is al extra beveiligd. In dit geval gaat het om een proces rond inmenging van Trump in de kiesverrichtingen en -uitslagen van de staat Georgia. Een grand jury hoort er al vele maanden getuigenissen, en kan eerstdaags ofwel niemand, ofwel alleen Trump, ofwel Trump en nog betrokkenen aanklagen. Naast Georgia zijn er nog enkele staten die klachten tegen Trump behandelen. Maar voor zover bekend zijn onderzoeken daarrond veel minder ver gevorderd. De twee burgerlijke zaken leiden niet tot celstraffen. Maar de vier criminele zaken (hoofdingen 3 tot 6) kunnen volgens een telling van persbureau Bloomberg in theorie honderden jaren gevangenis opleveren. Dat zou wel vereisen dat Trump voor elke aantijging tot de maximumstraf wordt veroordeeld. Het is zeer de vraag of Trump, zelfs bij criminele veroordeling, een gevangenis van de binnenkant zal zien. Hij is 77. Beklaagden van zijn leeftijd krijgen na een veroordeling vaak huisarrest met een enkelband in plaats van effectieve celstraf. En de zittende president – tot nader order Joe Biden – kan de straf van zijn voorganger kwijtschelden. Een eventuele gevangenisstraf of huisarrest zal Trump niet beletten presidentskandidaat te zijn of president te worden. In de VS zijn er slechts twee voorwaarden voor een presidentskandidaat: plaats van geboorte (de VS) en leeftijd (35 jaar of ouder). Een veroordeelde die aan deze eisen voldoet, heeft alle recht om kandidaat te zijn en kan verkozen worden. En eens verkozen kan de president zichzelf gratie verlenen.  ",2023-08-03
5,https://www.knack.be/nieuws/wereld/europa/de-britse-cultuuroorlog-heeft-een-nieuw-slagveld-het-klimaat/,‘De Britse cultuuroorlog heeft een nieuw slagveld: het klimaat’,"Dus wat doet de Britse premier Rishi Sunak? Met het gejammer van zijn landgenoten wier vakantie in Griekenland en Italië in vlammen opging nog maar net van de schermen (want pas als een Britse toerist klimaatwijziging aan den lijve ondervindt is het echt, en is het echt erg) laat Sunak weten in de Noordzee naar olie en gas te willen boren. Minstens honderd vergunningen zullen in september uitgedeeld worden terwille van de exploratie van de fossiele grondstoffen die klimaatwijziging veroorzaakt hebben.  Over olie op het vuur gesproken. Waarom doet Sunak dat? Waarom haalt hij zich de irritatie van klimaatwetenschappers op de hals en riskeert hij de geloofwaardigheid van het Verenigd Koninkrijk in de Verenigde Staten en andere Europese landen, waar juist een nieuw verbod geldt voor het aanboren van fossiele brandstoffen?  Het is niet alsof de reserves in de Noordzee leeggeplunderd moeten worden om Britse huishoudens minder afhankelijk te maken van dictators als Vladimir Poetin, zoals de regeringsleider zei. Het VK heeft genoeg olie. Voldoende om 80 procent te exporteren. Het is evenmin waar dat olie uit eigen Noordzeebodem de stookkosten voor de Britse consument verlaagt. De olieprijs wordt niet in Londen, maar op de internationale markt bepaald. Voert Sunak de gas- en olieproductie op omdat zijn echtgenote staat te winnen bij olie-exploratie dankzij aandelen in Infosys, het bedrijf van haar vader, die haar vorig jaar 14 miljoen euro opleverden? Kan. (Lees verder onder de preview) Maar waarschijnlijker is dat Sunak de anti-fossielebrandstofagenda van zijn voorgangers bij het gescheiden huisvuil zette vanwege Uxbridge.  Uxbridge is een onopzienbarend district aan de rand van Londen. Bij de verkiezing vorige maand druiste de regio tegen de landelijke trend in door met de hakken over de sloot de Conservatieve kandidaat het Lagerhuis in te stemmen. De verwachting van Labour, gokkantoren en peilingbureaus dat Uxbridge in handen zou vallen van de sociaaldemocraten, was gevloerd door de groene zone, het plan van Labours burgemeester Sadiq Khan om Uxbridge binnen Londens milieuzone te trekken. Dat was goed voor de volksgezondheid, maar niet goed voor de beurs van oude, luchtvervuilende autobezitters die een stevige 14 euro per dag zouden moeten betalen om achter het stuur te kruipen. In de stemhokjes van Uxbridge bleek de groene zone een milieuplan te ver. Voor de Conservatieven – doorgaans 20 procent achterliggend op Labour – was de overwinning in een district (met als enige kenmerkende eigenschap dat het tot dan toe in het parlement werd vertegenwoordigd door Boris Johnson) een godsgeschenk. Met het verzet van Uxbridge tegen groene politiek, had Sunak een wapen waarmee de Tories zich konden onderscheiden van Labour. Onder druk van zijn rechtse achterban en tenminste drie klimaatontkennende kranten begon de premier, een enthousiast gebruiker van privévliegtuigen en helikopters, zich te profileren als de stem van de Ford Fiesta-bezitter – een tactische manoeuvre waarmee hij hoopt in Downing Street te kunnen blijven. Zo zette Sunak de eerste stap in de aanloop naar de landsverkiezingen, die vermoedelijk eind 2024 gehouden worden. De Conservatieven zeggen de wettelijk bindende afspraken over klimaatdoelen niet te zullen afbreken, maar de urgentie is weg. Londen heeft niet langer de ambitie internationaal leidinggevend te willen zijn, de overheid is nu ‘proportioneel en pragmatisch’. Ik vermoed dat de kiezers de komende maanden van Sunak te horen krijgen dat een land van gemiddelde omvang dat verantwoordelijk is voor maar 1 procent van ’s werelds broeikasgasemissies, de ecologische toekomst van de aarde niet gaat bepalen, en ja natuurlijk moeten we decarboniseren, maar het is economisch onverstandig om halsoverkop op net zero af te stormen, en laten we eerst maar eens afwachten wat India en China doen. Het is nog maar de vraag of de resterende Britse olie- en gasvelden in de Noordzee daadwerkelijk aangeboord worden. Nieuwe vergunningen voor de exploratie kunnen pas ten vroegste in 2028 gebruikt worden. Afgezien nog of een bank gevonden kan worden om onderzoeken naar fossiele brandstoffen in de Noordzee te financieren. Laat staan een verzekeringsmaatschappij om de exploraties te verzekeren. De huidige internationale afspraken zijn immers bedoeld om dergelijke boringen moeilijker te maken. Wat wel duidelijk is, is dat het klimaat het nieuwe slagveld wordt in de polariserende, Britse cultuuroorlog. Goodbye Brexit, hello net zero. Verder lezen? Kies je Knack abonnement
 Kies je Knack abonnement",2023-08-03
6,https://www.knack.be/nieuws/gezondheid/waarom-het-uitstrijkje-minder-betrouwbaar-is-de-hpv-test-scoort-op-veel-vlakken-beter/,Waarom het uitstrijkje minder betrouwbaar is: ‘De HPV-test scoort op veel vlakken beter’,"De Wereldgezondheidsorganisatie (WHO) en andere experten pleiten er echter al langer voor om dat onderzoek voor vrouwen boven de 30 jaar te vervangen door een test op het humaan papillomavirus (HPV). Dat virus is de belangrijkste oorzaak van baarmoederhalskanker, de vierde belangrijkste kanker voor jonge vrouwen van 25 tot 44 jaar in ons land. De HPV-test detecteert onmiddellijk het humaan papillomavirus, meestal door middel van een PCR-test, terwijl het klassieke uitstrijkje op zoek gaat naar prekankercellen, die zich uiteindelijk tot invasieve kankercellen kunnen ontwikkelen. Met een HPV-test kan dus heel wat vroeger ingegrepen worden. Onlangs namen de verschillende overheden in ons land de beslissing om de HPV-test algemeen in te voeren in plaats van het cytologisch onderzoek. Dat zou mogelijk vanaf eind 2024 kunnen gebeuren.  ‘Stephanie Van Houtven, de jonge politica die aan baarmoederhalskanker overleed, heeft een enorme bijdrage geleverd om het besluitproces in België te versnellen’, zegt Marc Arbyn, kankerepidemioloog bij Sciensano. ‘Al in 2015 bracht het Federaal Kenniscentrum voor de Gezondheidszorg een positief advies uit voor de HPV-test. Al moeten er wel nog heel wat knopen doorgehakt worden over de voorwaarden van de screening, welke HPV-testen en welke laboratoria we gebruiken, wie wat betaalt en wat te doen bij een positief resultaat.’ In 2021 liet ruim 63 procent van de Vlaamse vrouwen die uitgenodigd werden, zich screenen op baarmoederhalskanker met een uitstrijkje. Met de kennis van vandaag, zou dit beter met de HPV-test gebeuren. In het geval van Stephanie Van Houtven bleken verschillende uitstrijkjes negatief, terwijl de kanker in haar lichaam aanwezig was. Waarom is de HPV-test beter dan een uitstrijkje? Marc Arbyn: De HPV-test scoort op veel vlakken beter. Er is minder kans op valsnegatieve resultaten omdat de test gevoeliger is dan de cytologie. Daarnaast gaat het bij HPV-onderzoek om een machinale test waarbij men op zoek gaat naar het DNA van het virus, net zoals we deden tijdens de covidperiode. Een klassieke cytologische test is afhankelijk van de aandacht van de cytoloog die onder de microscoop tussen een massa cellen abnormale exemplaren moet onderscheiden. Dat is niet altijd gemakkelijk en onfeilbaar. En doordat we het virus zelf opsporen, dat pas jaren later tot een mogelijke kanker leidt, kunnen we het interval van drie naar vijf jaar verlengen. In Nederland is het interval bij vrouwen ouder dan 45 die al eerder HPV-negatief testten, zelfs tien jaar. Tot slot is de HPV-test goedkoper dan het klassieke uitstrijkje. Cytologen menen nochtans dat de HPV-test kwalitatief onnodig is omdat het cytologische onderzoek de laatste jaren veel performanter is geworden. Terecht?Arbyn: Cytologen hebben inderdaad tientallen jaren sterk geïnvesteerd in het onderzoek naar afnames van de baarmoederhals. Zij kennen de materie heel goed. Maar de conclusies van het Kenniscentrumrapport uit 2015 zijn nog altijd niet achterhaald. Integendeel. De evidentie is sindsdien alleen maar toegenomen, zelfs met de meer geavanceerde technieken van de vloeistofcytologie. Zullen vrouwen niet nodeloos verontrust en behandeld worden na een positieve HPV-test? Een aanzienlijk percentage van de vrouwen krijgt gedurende haar leven te maken met het virus dat meestal door het lichaam zelf opgeruimd wordt.   Arbyn: Doorgaans komt HPV-positiviteit meer voor dan cytologische positiviteit. Er zullen dus inderdaad meer vrouwen slecht nieuws krijgen. Om overdiagnose te vermijden, is het belangrijk dat we eerst en vooral de test aanbieden aan vrouwen van 30 jaar en ouder. Bij jonge vrouwen komen HPV-infecties immers vaker voor en verdwijnen over het algemeen spontaan. De kans dat HPV persistent aanwezig blijft, is vanaf de leeftijd van 30 jaar groter. Ten tweede zullen bij HPV-positieve vrouwen bijkomende testen, zoals een cytologisch onderzoek en het bepalen van het HPV-type helpen om nodeloze behandelingen te vermijden. Een behandeling bestaat uit het wegsnijden van een stukje weefsel, maar we weten dat dat het risico op complicaties bij zwangerschappen, zoals een premature bevalling, verhoogt. Wat verandert er in de praktijk voor de patiënt?  Arbyn: Vrouwen zullen, zoals vandaag, nog altijd worden uitgenodigd bij de gynaecoloog of huisarts voor een gratis uitstrijkje waarbij cellen worden afgeschraapt van het oppervlak van de baarmoederhals. De belangrijkste verandering gebeurt in het labo waar op de afname een PCR-test wordt uitgevoerd in plaats van een microscopisch onderzoek naar abnormale cellen. Vrouwen tussen de 25 en 30 jaar zouden wel nog altijd het klassieke cytologische onderzoek krijgen. Bij een afwijkend resultaat wordt die gevolgd door een HPV-test. In Nederland hoeft men zelfs niet eens meer naar de arts, maar kunnen vrouwen hun HPV-test zelf afnemen. Een optie voor ons land? Arbyn: De HPV-test kan inderdaad uitgevoerd worden op een zelf afgenomen staal. Dat is het geval in Nederland, Zweden en Australië waar de test, naast de screening door een arts, als eerstelijnsaanpak voor alle vrouwen wordt ingezet. Omdat we nog te weinig weten over de bescherming van een negatieve HPV-test via zelfafname op lange termijn, pleit ik voor een iets voorzichtigere aanpak en om de zelftest in de toekomst eerst aan vrouwen aan te bieden die doorgaans niet geneigd zijn om naar de huisarts of gynaecoloog te gaan, zodat we die risicogroep ook kunnen bereiken. Natuurlijk bestaat de kans dat de enveloppe met de zelftest ongeopend in de onderste schuif van de kast beland. Daarom onderzoeken we ook de mogelijkheid om huisartsen zelfafnamekits aan hun patiënten te laten aanbieden. Dat zou mogelijk tot een hogere respons kunnen leiden. Moeten vrouwen die gevaccineerd zijn zich nog steeds laten screenen? Arbyn: Ja, het vaccin beschermt niet tegen alle HPV-types. Er zijn een dozijn hoogrisicotypes. De vaccins bevatten de meeste kankerverwekkende types, maar niet allemaal. Bovendien speelt de leeftijd van de vaccinatie een belangrijke rol. Op de leeftijd van 15 jaar of jonger is er een ontzettend grote bescherming tegen alle types die het vaccin bevat en is er bovendien een kruisbescherming op HPV-types die lijken op de vaccintypes. Bij oudere adolescenten en heel jonge volwassenen is de bescherming al iets minder omdat de kans dat men al in aanraking is geweest met het virus groter is. Bij oudere volwassenen is de bescherming eerder gering. Ook jongens worden trouwens dankzij het vaccin beschermd tegen HPV dat bij hen mogelijk peniskanker, anuskanker en mond- en keelkanker kan veroorzaken. Vaccinatie van beide geslachten draagt trouwens bij tot groepsimmuniteit. Kunnen we de ziekte baarmoederhalskanker, dankzij vaccinatie en een betere screening, in de toekomst uiteindelijk uitroeien? Arbyn: De WHO heeft alle overheden ter wereld opgeroepen om baarmoederhalskanker te elimineren als “bedreiging voor de publieke gezondheid”. Dat wil zeggen herleiden tot het niveau van zeldzame ziekte oftewel minder dan vier gevallen per honderdduizend per jaar. De ziekte volledig uitroeien wordt moeilijk, want het risico op valsnegatieve resultaten is ook bij de HPV-test niet onbestaand. Er zijn verschillende soorten testen en de ene is al gevoeliger dan de andere. Ook bestaat de zeldzame kans dat een HPV-type die niet behoort tot de twaalf hoogrisicotypes, alsnog in kanker uitmondt. Verder kan het zijn dat het DNA van het virus opgaat in het humaan DNA, waardoor het stukje virale DNA dat zorgt voor een positieve test verdwijnt, maar het stukje DNA dat kanker veroorzaakt wel nog aanwezig is. Daarom stellen we voor om voor de HPV-test een systeem van kwaliteitscontrole in te voeren zodat we de best mogelijke HPV-testen te kunnen inzetten. ",2023-08-03
7,https://www.knack.be/nieuws/wereld/trump-aangeklaagd-ex-president-wordt-donderdag-in-rechtbank-verwacht/,Trump aangeklaagd: ex-president wordt donderdag in rechtbank verwacht,"Lees hier meer: Trump aangeklaagd wegens samenzwering rond verkiezingen 2020 Trump wordt aangeklaagd voor ‘samenzwering om de Verenigde Staten te bedriegen’, ‘samenzwering om een officiële procedure te belemmeren’, ‘belemmering van en poging tot belemmering van een officiële procedure’ en ‘samenzwering tegen rechten’. In de aanklacht is volgens lokale media sprake van zes samenzweerders, van wie de namen niet bekend zijn. Volgens de aanklacht probeerde Trump legitieme stemmen te negeren om de resultaten van de stembusgang te ondermijnen. Donderdag moet Trump in de zaak voor de rechter verschijnen. De aanklacht is het resultaat van een grootschalig onderzoek door Smith naar de gebeurtenissen na de verkiezingen van 2020 en de bestorming van het Capitool op 6 januari 2021. Een federale jury luisterde maandenlang naar tientallen getuigen, onder wie Trumps voormalig advocaat Rudy Giuliani en oud-stafchef Mark Meadows.",2023-08-02
8,https://www.knack.be/nieuws/wereld/dader-schietpartij-pittsburgh-krijgt-doodstraf-die-wellicht-niet-wordt-uitgevoerd/,Dader schietpartij Pittsburgh krijgt doodstraf (die wellicht niet wordt uitgevoerd),"Lees ook: Censuur op boeken in de VS: ‘We betalen een hoge prijs voor de angst van enkelen’ De verdachte was in juni al schuldig bevonden aan alle 63 aanklachten, maar er moest nog een beslissing worden genomen over de strafmaat. De twaalf juryleden waren woensdag unaniem in hun oordeel, wat ook nodig was om de doodstraf uit te kunnen spreken. De beslissing moet wel nog officieel worden bekrachtigd door een federale rechtbank. Dat zal wellicht donderdagmorgen (lokale tijd) gebeuren, meldt NBC. Het gaat om het eerste doodvonnis door een federale rechtbank sinds Joe Biden aantrad als president. Biden had tijdens zijn verkiezingscampagne nog verklaard dat hij de doodstraf wilde afschaffen. Het ministerie van Justitie heeft wel een moratorium op federale executies ingesteld, waardoor het vonnis misschien niet zal worden uitgevoerd.",2023-08-02
9,https://www.knack.be/nieuws/gezondheid/borstkanker-artificiele-intelligentie-veelbelovend-bij-screening/,Borstkanker: artificiële intelligentie veelbelovend bij screening,"Het onderzoek werd uitgevoerd bij meer dan 80.000 vrouwen in Zweden, met een gemiddelde leeftijd van 54 jaar. De groep werd onderverdeeld in twee, waarbij de ene de klassieke screening onderging, uitgevoerd door twee onafhankelijke radiologen, en de tweede groep eerst door het AI-programma werd gescreend, gevolgd door een controle door één radioloog. Lees ook: Zwangerschap en kanker: ‘Schrijf borstafwijkingen niet zomaar toe aan hormonen’ Via de AI-screening werd borstkanker bij 244 vrouwen ontdekt, tegenover 203 gevallen via de standaard-screening met twee radiologen. Er waren ook niet meer ‘vals positieve gevallen’ – waarbij het uiteindelijk niet om kanker bleek te gaan – bij het computerprogramma. De resultaten van het onderzoek staan in The Lancet Oncology. Volgens hoofdonderzoeker Kristina Lang kan AI dus helpen om het wereldwijd tekort aan radiologen te helpen opvangen. Maar eerst is er nog verder onderzoek nodig, dat meerdere jaren in beslag zou nemen.",2023-08-02
10,https://www.knack.be/nieuws/belgie/er-wordt-nog-te-vaak-gedaan-alsof-extra-salaris-een-beroep-plots-interessant-maakt/,‘Er wordt nog te vaak gedaan alsof extra salaris een beroep plots interessant maakt’,"Als we nadenken over arbeidsmarkthervormingen, dan is het wegwerken van ongelijkheden misschien wel de eerste stap. Een van die ongelijkheden is de inkomensongelijkheid.  Er wordt vaak beweerd dat arbeid onvoldoende loont, maar die generalisatie doet geen recht aan de realiteit. Volgens cijfers van Statbel lag het modaal inkomen in 2020 rond de 3.500 euro bruto, terwijl managers al snel het dubbele verdienen. Schoonmakers, kappers en barpersoneel verdienen daarentegen gemiddeld minder dan 2.500 euro bruto per maand.  In plaats van te streven naar een evenredige salarisverhoging voor iedereen, zouden we ervoor moeten zorgen dat de salarissen altijd voor iedereen leefbaar, en voor niemand exorbitant zijn. Bovendien moet er meer gekeken worden naar de maatschappelijke impact van arbeid. De huidige verloning van arbeid verschilt namelijk niet enkel veel tussen beroepen en sectoren, maar correspondeert ook niet met de maatschappelijke impact.  Een voorbeeld. Mantelzorg is waardevol voor de maatschappij en bespaart de samenleving enorme kosten, terwijl er vaak geen enkele financiële compensatie tegenover staat. Lobbyen voor de fossiele of tabaksindustrie levert juist veel geld op voor het individu, terwijl de maatschappij de prijs betaalt. Dit zou bijvoorbeeld via de belastingen rechtgetrokken kunnen worden, waarbij er uiteraard vastgelegd moet worden wat als ‘maatschappelijk nut’ beschouwd wordt. Hierbij zouden we de universele mensenrechten als maatstaf kunnen nemen. Daarnaast zijn er op de arbeidsmarkt ongelijke kansen op werk en ongelijke machtsverhoudingen. Voor veel werkzoekende minderheidsgroepen is de ‘krappe arbeidsmarkt’ allesbehalve een walhalla van kansen op werk. Waar bedrijven via de media of hun eigen communicatiedienst de boodschap kunnen verspreiden dat er nood is aan extra personeel, hebben werklozen meestal niet eens de platformen om hun obstakels kenbaar te maken. Hun moeilijkheden bij de zoektocht naar werk worden te snel afgedaan als onwil, terwijl we beter actief op zoek zouden gaan naar de systemische obstakels die hen aan de kant houden. Er wordt nog te vaak gedaan alsof extra salaris een beroep plots interessant maakt. Voor cruciale beroepen in de zorg en het onderwijs, ligt het probleem bijvoorbeeld veel meer bij de torenhoge werkdruk. Als het werk simpelweg te zwaar is, dan maakt het in feite niet uit welke beloning er tegenover staat.  Bovendien hoort arbeid de levenskwaliteit van mensen te bevorderen, wat onmogelijk met enkel financiële middelen bereikt kan worden. Het is belangrijk dat werk ook echt werkbaar is, en dat het basisbehoeften vervult. Bij basisbehoeften kunnen we denken aan zaken als competentie, autonomie en verbondenheid, als beschreven in de bekende zelfdeterminatietheorie van Edward Deci en Richard M. Ryan.  Daarnaast kan arbeid enkel bijdragen aan de levenskwaliteit als het een positieve invloed heeft op de gezondheid van mensen. Het is essentieel om werk te maken van een gezonde werkomgeving, waar gezonde voeding voorhanden is, mensen niet de hele dag achter de computer zitten, en er geen overmatige blootstelling aan gifstoffen is. Zowel de werknemer als de werkgever profiteert overigens van de behaalde gezondheids- en productiviteitswinst. In deze visie schuilt bovendien een mogelijke oplossing voor de tekorten in het onderwijs en de gezondheidszorg. Deze tekorten moeten we niet oplossen met lokkertjes of dwang, maar door meer rekening te houden met de noden en behoeften van mensen die in deze sectoren (willen) werken, zodat mensen minder snel gedesillusioneerd raken of geconfronteerd worden met een burn-out.  Bedrijven hebben behoefte aan intrinsiek gemotiveerde en loyale werknemers, maar veel politici zetten vooral in op het creëren van een externe motivatie In plaats van enkel te kijken hoe tekorten op de korte termijn opgevuld kunnen worden, is het nu ook de tijd om na te denken over hoe we op de lange termijn beter omgaan met arbeid. Het is van belang om ongelijkheden te verkleinen, de beloning voor arbeid sterker te koppelen aan de maatschappelijke impact, en rekening te houden met de basisbehoeften van mensen. Laten we ten slotte niet langer streven naar een algemene stijging van de werkzaamheidsgraad, maar naar een situatie waarbij een zo groot en divers mogelijke groep mensen, echt passend en maatschappelijk relevant werk kan doen.",2023-08-02
11,https://www.knack.be/nieuws/wereld/europa/baltische-staten-willen-stroomnet-volledig-loskoppelen-van-rusland/,Baltische staten willen stroomnet volledig loskoppelen van Rusland,"Estland, Letland en Litouwen stopten na de Russische inval in Oekraïne al met de import van Russische stroom. Maar hun stroomnet is nog altijd gesynchroniseerd met dat van Rusland en Wit-Rusland, een overblijfsel uit de Sovjettijd. Dat betekent dat men voor de stabiliteit van het net nog altijd afhangt van Moskou. De Baltische landen beschouwen dit nu echter als een veiligheidsrisico. ‘Voor het eerst hebben de operatoren van de drie landen gezamenlijk duidelijke toezeggingen gedaan, om de synchronisatie op een vastgelegd tijdstip door te voeren’, verklaarde de topman van de Litouwse netbeheerder Rokas Masiulis. Er zijn specifieke maatregelen en deadlines afgesproken.",2023-08-02
12,https://www.knack.be/nieuws/wereld/trumps-kiesfonds-bijna-leeg-na-betaling-gerechtskosten/,Trumps kiesfonds bijna leeg na betaling gerechtskosten,"Al enige dagen roerde de campagne van gewezen president Donald Trump zich om te melden hoe slecht ze eraan toe was. Het Leiderschap Politiek ActieComité (PAC) van de gewezen president, dat de naam Save America meekreeg, had bij het begin van vorig jaar 105 miljoen dollar in kassa en eindigde bij de huidige controle met 3,6 miljoen. Dat PAC zou volgens medewerkers van de ex-president over de eerste helft van 2023 voor 40 miljoen aan gerechtskosten gedragen hebben, van zowel Trump als van medebeschuldigden en getuigen in zijn vele processen. In de boekhouding die op 31 juli bij de verkiezingscommissie werd neergelegd, is van die gerechtelijke kosten ‘maar’ 21 miljoen terug te vinden. Om de kassa opnieuw te spijzen heeft Save America de terugbetaling geëist van 60 miljoen dollar die vorig jaar werden doorgesast naar zijn Super PAC, Make America Great Again Inc. Dat Super PAC heeft nog 30 miljoen dollar in kassa. Dat is beduidend minder dan de 97 miljoen dollar die het Super PAC van Republikeinse rivaal Ron DeSantis in de boekhouding aangeeft. Alles samen gaven drie groepen die namens Trump campagne voeren in de eerste helft van 2023 100 miljoen dollar uit. (lees hieronder de preview) Voor wie verdwaalt in de vele getallen: de stellige indruk bestaat dat Donald Trump de verwarrende constructies en de grijze zones nastreeft. Hij richtte zijn leiderschaps-PAC op na de presidentsverkiezingen van 2020. Vele aanhangers stortten kleine bedragen in de veronderstelling dat ze hiermee de juridische betwisting van de verkiezing financierden.   Na een paar weken werd 250 miljoen dollar ingezameld, waarvan het grootste deel terechtkwam in zijn Save America-PAC. Het geld werd ternauwernood aangewend bij de betwisting van de verkiezingsuitslag. In plaats daarvan gebruikte Trump delen ervan om zijn campagneschulden uit 2020 aan te zuiveren, om de partijkas te spijzen, en vooral om zijn volgende presidentscampagne van een stevige financiële basis te voorzien. In het pakket zaten ook heel controversiële uitgaven. Trump betaalde met geld van het PAC voor zijn en echtgenote Melania’s portretten, die in Washington in de presidentiële afdeling van The National Portrait Gallery hangen (zie foto). Hij was de eerste ex-president die zijn portret(ten) met PAC-geld financierde. Ook de stilist van Melania werd rijkelijk betaald via het PAC.  En designer Hervé Pierre Braillard ontving dit jaar 108.000 dollar voor ‘strategieconsulting’. Het PAC gaf uiteraard veel geld uit in Trump-hotels. Via het PAC gaf hij ook 1 miljoen dollar aan een conservatief instituut dat zijn vroegere stafchef Mark Meadows tewerkstelt. De vreemde uitgaven leidden eind 2022 tot een juridisch onderzoek naar het PAC, dat niet is afgerond. Hoewel dit PAC niet was opgericht in het kader van een kiescampagne, werd het sindsdien wel het instrument bij uitstek waarmee de ex-president fondsen werft, reizen en meetings financiert, kiespersoneel betaalt. Maar volgens de regels mag dit PAC niet direct Trumps campagne of hemzelf financieren.  De grenzen tussen wat wel en wat niet kan, zijn niet heel strak, maar een PAC is in ieder geval aan strengere regels gebonden dan een Super PAC dat zo goed als regelvrij is. Een PAC mag maximaal 5000 dollar per persoon ontvangen. Bij een Super PAC staan geen beperkingen op schenkingen, en grote schenkers mogen naar hartenlust storten. Het enige voorbehoud is dat een Super PAC officieel zijn strategie niet mag coördineren met de kandidaat die het ondersteunt. Dat voorbehoud is moeilijk te controleren en wordt ook zo goed als nooit gecontroleerd.  Trump liet vorig jaar – toen de kassa nog rijkelijk gevuld was – 60 miljoen transfereren van PAC Save America naar Super PAC Make America Great Again Inc. Het PAC eist dat geld nu terug om de uitgaven te kunnen blijven dekken. Make America Great Again Inc. is al begonnen met de geleidelijke terugstorting, maar zit nu ook niet langer rijk bij kas. Los van dat alles richt Trump nu een specifiek fonds op om de juridische kosten te dekken, dit keer niet de kosten van hemzelf, zeggen medewerkers, maar alleen van zijn medestanders die als beschuldigde of getuige bij een van zijn rechtszaken zijn betrokken. Het krijgt de naam Patriot Legal Defense Fund Inc. mee.Specialisten zijn het erover oneens of Trump met zijn transfer heen en weer van 60 miljoen dollar kieswetten heeft geschonden, aangezien het geld in de verschillende PAC’s aan verschillende regels is gebonden. Ook is onduidelijk of legale kosten zo maar door een PAC mogen worden gedragen. De vraag is ook of kiezers die hun centen stopten in een campagne om de kiesuitslag van 2020 aan te vechten, welgezind zijn dat ze nu advocaten van Trump financieren. Op basis van anekdotische gesprekken lijken ze daar geen probleem mee te hebben. (lees verder hieronder) De rijkelijke juridische onkosten van Trump hebben volgens ingewijden, behalve met de talloze rechtszaken, ook te maken met een veranderde strategie. Toen Trumps privé-advocaat Michael Cohen in 2018 door Justitie werd aangepakt voor zijn rol in de betaling van zwijggeld aan pornoactrice Stormy Daniels, kon hij eerst rekenen op de volle steun van toenmalig president Trump.  Maar gaandeweg viel de financiële steun weg, daarna ook de verbale steun, en Cohen stond er uiteindelijk alleen voor. Dat was voor Cohen, blijkens zijn autobiografie, een teken aan de wand, waarna hij van kamp wisselde (‘flipte’), en begon te getuigen tegen Trump. Die kampwissel, en de onthullingen van Cohen ten laste van Trump, leidden tot een van de rechtszaken waarmee Trump momenteel kampt. In zijn nieuwe rechtszaken wil Trump het risico vermijden dat nog werknemers flippen en tegen hem getuigen. Als hij hun advocaten kan kiezen en betalen, is de kans kleiner dat ze van het door Trump gewenst scenario afwijken. Er is nog een ander aspect: dat Trump en zijn woordvoerders zelf zoveel ruchtbaarheid geven aan hun financiële problemen, en de juridische kosten hoger inschatten dan hun boekhouding, is allicht een manier om de aanhang nog maar eens tot donaties te bewegen.  ",2023-08-02
13,https://www.knack.be/nieuws/belgie/maatschappij/soms-is-ongeduld-een-grotere-deugd-we-komen-te-weinig-in-opstand-tegen-wachtlijsten/,‘Soms is ongeduld een grotere deugd: we komen te weinig in opstand tegen wachtlijsten’,"Een auto, fiets of inbouwkeuken kopen? Ook daar heb je tegenwoordig veel geduld voor nodig. Net zoals voor het inhuren van een loodgieter, klusjesman of tuinarchitect. En dan heb ik nog het grote geluk dat ik geen sociale woning, plek in het buitengewoon onderwijs of psychische hulp nodig heb. Het enige waar je vandaag minder lang op hoeft te wachten dan een tiental jaar geleden zijn pakjes. Die heb je desnoods nog dezelfde dag in huis. Nu waren we met z’n allen ook een beetje verwend. Voor een pijnlijke enkel kon je binnen de dag bij de huisarts langsgaan, een radiografie laten nemen en ook nog een bezoek brengen aan een specialist. Dat kostte de samenleving heel wat geld en was lang niet altijd nodig. Net zoals er geen reden is waarom ik die nieuwe roman of die leuke jurk de volgende dag al in huis zou moeten hebben. Ik kan er best een paar dagen of zelfs een week op wachten. ‘Dan geniet je er meer van’, zei mijn grootmoeder, die nog minder geduld had dan ik. Ergens had ze wel een punt. Net zoals er een grond van waarheid zit in de boutade dat geduld een schone deugd is. Maar niet altijd.  Er zijn wachtlijsten die we simpelweg niet mogen pikken. Vandaag zijn honderden mensen radeloos doordat er in de psychiatrie, de bijzondere jeugdzorg, het buitengewoon onderwijs of de gehandicaptenzorg geen plek vrij is voor hun kind. Anderen krijgen de medische zorg die ze nodig hebben niet op tijd of hebben geen menswaardig leven doordat ze jarenlang moeten wachten op het persoonsvolgende budget waar ze recht op hebben. Daar mogen we ons niet langer zo mak bij neerleggen. Soms is ongeduld een grotere deugd. Zelf sta ik overal op de reservewachtlijst. Bij de kapper, de tuinman, de oogarts en de tandarts. Ze zullen me bellen als een van hun andere patiënten of klanten afzegt. Eerlijk gezegd betwijfel ik of ik straks meer van hun diensten zal genieten omdat ik er zo lang op heb moeten wachten. Verder lezen? Kies je Knack abonnement
 Kies je Knack abonnement",2023-08-02
14,https://www.knack.be/nieuws/belgie/politiek/bart-de-wever-n-va-antwerpen-is-te-groot-om-in-zon-klein-land-opgesloten-te-zijn/,Bart De Wever (N-VA): ‘Antwerpen is te groot om in zo’n klein land opgesloten te zijn’," De Wever is een bijzondere politicus. Hij is naast burgemeester al bijna twintig jaar leider van de grootste partij in Vlaanderen, de N-VA. En hij schrijft boeken. Eerder dit jaar verscheen het pamflet Over woke, en in juni het kloeke standaardwerk Het verhaal van Antwerpen. Een intellectueel in de politiek. Tijdens het gesprek rollen de volzinnen en homerische vergelijkingen uit de mond van de historicus met voorliefde voor de Oudheid. Zijn hoofd werkt zo snel, dat zijn woorden hem nauwelijks bijhouden.   Op zijn bureau staan drie hardcoverboeken rechtop. Rechts de bejubelde biografie over keizer Augustus van Adrian Goldworthy, waarnaast achteloos een Romeinse helm ligt. Links het veelgeprezen The Rise of Rome van Anthony Everitt. In het midden het prachtig uitgegeven Het verhaal van Antwerpen. ‘Bart De Wever heeft alweer een nieuw boek en het is uitstekend’, schreef De Standaard, de Vlaamse krant die niet per se op de hand van N-VA-leider is. Deze stadsgeschiedenis drong zich een beetje op, bagatelliseert De Wever.  ‘We zijn hier met veel restauraties bezig, dus je komt met veel verleden in aanraking. Dat is een visbak, die begint vol te lopen. Toen vroeg onze regionale televisie: kun je daar iets mee? We hebben een reeks gemaakt, opgehangen aan historische burgemeesters en hun tijdvak. Vertel-tv, met wandelingen door de stad. En dat is geweldig aangeslagen. Dit boek is een uit de hand gelopen vervolg. Gelukkig is mijn woordvoerder Johan Vermant ook historicus. Hij kwam elke keer met dingen terug uit het archief waarvan we zeiden: dat is geweldig.’ De Wever dacht de geschiedenis van zijn stad goed te kennen. Maar nee. ‘Hoe nauwer je naar het verleden kijkt, hoe meer je ziet. Het is als bladerdeeg. Onder de eerste laag vind je een tweede en een derde. Dingen die je niet had verwacht. En nuances. Zoals ik schrijf: het verleden is een exotisch land. Als je het niet kent, sta je er ver van. Maar naarmate je er langer verblijft, word je er meer onderdeel van en voel je de behoefte om dat verleden te verklaren. De aanwezigheid van Willem van Oranje in onze stad. Wat probeerde hij te betekenen? Noem maar op.’  Wat leert de lezer uit duizend jaar stadsgeschiedenis? ‘Over wie we nu zijn. Als we morgen succesvol willen zijn, is het menselijk gedrag uit het verleden een leidraad. Gedrag dat het toen goed deed, zal het in de toekomst ook goed doen.’  Het boek loopt uitstekend, vertelt De Wever, en dat bewijst volgens hem dat er behoefte is aan een andere soort historiografie. ‘Historici aan de universiteit zoeken alleen naar wat fout is. De zwarte spiegel. Kijk om en besef, Westerse mens, dat u een Satan bent. Alsof de wereld een prachtige idylle was. En vanaf het moment dat daar een blanke mens uit een boot is gekomen, gaan wij naar de negende cirkel van de hel. Daarvan moeten wij worden doordrongen. Weg met de VOC, weg met de Gouden Eeuw, weg met ons, weg met alles. Vind je het gek dat de populairste historische boeken door niet-historici zijn geschreven, zoals Bart Van Loo en Johan Op de Beeck. En bij jullie Geert Mak.’  Zijn ergernis over dat ‘weg met ons en onze geschiedenis’ was ook reden om het pamflet Over woke te publiceren. ‘Dat is een analyse van de ziekte, waarbij ik zeg: dit zijn de fenomenen die je ziet, de aanval op het verleden, de aanval op wie we zijn, het vooruitgangsgeloof dat instort, het vrijheidsdenken dat wordt aangevallen, het gelijkheidsdenken dat wordt gepropageerd, de geopolitieke naïviteit en het ongebreidelde neoliberalisme – dat zijn zeven kokers, maar ze hangen allemaal samen.’  De journalistiek huilt mee in het koor der zelfvernietigers, vindt De Wever. ‘Zeg je: “De planeet is bedreigd en ik vind dat we geweld moeten gebruiken”, dan komt een kwaliteitsjournalist je ondervragen over hoe je dat ziet en hoe je dat wilt organiseren. Schrijf een boek met de titel How to blow up a mosque, en je vliegt in de gevangenis. Schrijf How to blow up a pipeline en je krijgt een prachtig, kritiekloos interview.’ Terug naar Antwerpen. ‘Deze stad is te groot om in zo’n klein land opgesloten te zijn. Wij worden voortdurend overruled door politieke krachten die onze belangen niet vooropzetten.’  De Wever, getrouwd met een Nederlandse, kan nog treuren om de val van Antwerpen in 1585. Toen stopte de zuidelijke Gouden Eeuw en kon het noorden profiteren. ‘Wat mij bitter stemt, is dat je in het noorden nog heel weinig bewustzijn daarvan vindt en weinig connectie.’  Nederland en Vlaanderen moeten op bepaalde gebieden die connectie hervinden. ‘Eén onderwijslandschap, één arbeidsmarkt, één economische markt. We moeten de snelheid nemen die Europa niet kan maken. Al die Nederlandstaligen samen, dat is niet zo’n kwaad idee.’  Ook de havens van Antwerpen en Rotterdam kunnen hun krachten beter bundelen. ‘Kijk hoeveel reders er nog zijn, dat zijn nog vier grote jongens. Zij hebben de macht en spelen Rotterdam en Antwerpen tegen elkaar uit. Stel dat de havens fuseren? Dan is het niet langer nodig om het vuur uit de sloffen te lopen om een investering binnen te halen. Ik word weleens uitgenodigd in een praatprogramma in Nederland om daarover te praten. En dan zeggen ze: maar ja, jullie zeggen appelsien en wij zeggen sinaasappel. Het wordt niet serieus genomen. We zijn in Antwerpen aan het kortste eind van de geschiedenis terechtgekomen. De Nederlanders trokken aan het langste eind en hebben hun zaakjes keurig voor elkaar.’  Beter is de samenwerking op het gebied van defensie. ‘De Nederlandse en de Belgische marine vooral. Dat is een Vlaamse marine, want Wallonië heeft geen kust. En daar zie je de mogelijkheden, het samen aankopen, het samen ontwikkelen. Dus ik denk: elke keer als we dingen samen doen, zijn we gelukkig. Waarom doen we het dan zo weinig? Samen zouden we de toptien van de wereldeconomieën binnenduiken.  ‘Iedereen praat over verenigd Europa, maar als je naar dit kleine spiegeltje kijkt, dan is er nog helemaal geen sprake van vereniging. Ik weet ook niet of Europa nog zo veel vaart zal maken de komende decennia. Er zijn redenen tot scepticisme. Dus dat Vlaanderen en Nederland, die als Siamese tweelingen aan elkaar hangen, een eigen snelheid moeten nemen naar wat misschien Europa ooit zal zijn, lijkt me evident. Ik blijf die boodschap verspreiden. Ook al weet ik dat dat niet de snelweg is naar acclamatie bij het volk.’ Wie uitstekend samenwerken, zijn drugscriminelen. ‘Die hebben ontdekt dat de grens van 1648, die militaire grens, een leuk obstakel is voor justitie, waar zij zonder problemen overheen springen. Ik wijs niet beschuldigend naar Nederland. Maar ik kan niet anders dan vaststellen dat het gedoogbeleid faliekante gevolgen heeft gehad. Jullie hebben cannabismiljonairs laten ontstaan en die hebben net als echte kapitalisten gediversifieerd. Zij gingen ook in synthetische drugs, mensenhandel, vrouwenhandel, kinderprostitutie en uiteraard coke. En naarmate de grond onder hun voeten in Nederland heter werd, hebben zij hun oog op Antwerpen laten vallen.’  De havens in Europa moeten één lijn trekken tegen de drugs. De Wever sprak net weer met zijn collega in Hamburg. ‘Samen met Rotterdam proberen wij een grote Europese havenalliantie te maken. Om ook in de maritieme sector en tegen onze klanten te kunnen zeggen dat zij meer moeten doen. Tien jaar geleden zeiden de reders: laat me met rust. Dat is allemaal economisch nadeel, het is niet mijn probleem. Vandaag zeggen ze: verplicht ons maar om de containers te controleren. Zolang mijn concurrenten het ook moeten doen, doe ik het met plezier. Als Hamburg aansluit, zullen de andere Europese havens volgen.’  In Europa moet justitie zich niet beperken tot een paar arrestaties. ‘Je moet de hele klas ontmantelen. Financiële recherche op die jongens doen. En ga eens met alle Europese landen samen naar die landen, genre Marokko, Dubai, Turkije, en zeg eens: jongens, we hebben hier een lijstje, deze criminelen zitten bij jullie. Voor jullie is dat geen probleem, want ze brengen veel centjes binnen, dat snappen we. Maar toch ga je ze uitleveren. Doe je dat niet, dan gaan we voor jullie heel veel nadelen creëren. Doe je dat wel, dan mag je het criminele geld en het vastgoed houden dat ze bij jullie achterlaten. Hoe is het mogelijk dat de bekendste, rijkste criminelen van Nederland, die advocaten hebben laten vermoorden, die journalisten laten vermoorden, die onschuldige slachtoffers hebben gemaakt, dat die in Dubai door het leven gaan als horlogeverkoper?’  De band met het Rotterdamse gemeentebestuur is uitstekend. ‘Ahmed Aboutaleb en ik, wij zijn een soort twee-eenheid geworden. Hij is een man tegen wie ik enorm opkijk. Ik vind dat een heel sterke politicus, sterke burgemeester.’  De problemen in de twee steden zijn inwisselbaar. ‘Niet alleen het geweld, dat is het topje van de ijsberg. Het betreft de corrumpering van hele gemeenschappen, het criminele verdienmodel, het rekruteren van jongeren. Ik moet die op school houden, 16-jarige jongens. Vaak van vreemde origine. Maar die verdienen zes- à zevenduizend euro per maand door drugs te pushen. Ze zien dat ze tien jaar lang mooie sier kunnen maken – op de partyflight naar Ibiza, met de jetski, door de wijk in een BMW, mooie meisjes versieren, voor wie je Louboutin-schoenen kunt kopen. Dan ben je een hele pief en wel bereid om op je 25ste een paar jaar in de bak te gaan zitten. Ahmed ziet dat in zijn stad, ik zie dat in mijn stad. En dat krijg je nooit opgelost met linkse recepten van een beetje meer sociaal werk en nog een straathoekwerker erbij. Je moet als Apollo Dionysus bestrijden.’   In de mythologie was Apollo de god van de dag, van de maat en de orde. Dionysus was zijn tegenstrever, de god van de nacht, de roes en de driften, van de onbestemdheid van het leven. ‘De burgemeester moet zeggen: wij zijn Apollo. Wij staan voor recht en orde. En als je niet durft om de bliksems van de Olympische Berg te smijten, dan heb je in die steden niks te zoeken. Ik ga niets zeggen over mijn collega van Amsterdam, want ik stel het er wel mee, maar ik vind haar meer Dionysus dan Apollo.’  Antwerpen heeft een kleinere haven dan Rotterdam, maar er wordt twee keer zoveel cocaïne onderschept. ‘Let op. Rotterdam is groter omdat ze crude doen, ruwe olie. In toegevoegde waarde staan we niet ver van elkaar af. Wij zijn vooral een containerhaven. En first port of call voor Zuid-Amerika. Wij hebben veel handel uit de productielanden, Colombia, Ecuador, Bolivia. Tropisch fruit, koffie. Interessante lijnen voor de criminelen. ‘Ik ben burgemeester sinds 2013. Toen werd er 5.000 kilo coke in beslag genomen. In 2022 was dat 110.000 kilo. Cijfers om van te duizelen. En dan is de vraag hoeveel we pakken. De pessimist zegt 10 procent. De optimist 30. Laat ons zeggen: 20. Dat betekent dat hier voor naar schatting 25 miljard aan coke door de haven gaat. Een groot deel van die 25 miljard blijft hangen in de lage landen. Antwerpen en Rotterdam zijn de benen, Amsterdam is het hoofd van de business. Veel criminele cash gaat daar in vastgoed. En winkels die alleen badeendjes verkopen in de duurste straten, dat is toch een mens in zijn gezicht uitlachen. Als ik in Amsterdam zie wie de Gucci-winkel in de Bijenkorf binnen wandelt – meer hoef ik niet te weten. Ik zeg: jij past niet in deze winkel. Je hoeft daarvoor geen Sherlock te zijn, geen raketstudies te hebben gedaan. Maar het jaarlijkse budget van justitie en politie kan helaas niet op tegen de bedragen die de drugscriminelen te besteden hebben.’  Over minder dan een jaar zijn er verkiezingen in België. Zijn N-VA werd in 2019 de grootste partij van het hele land, maar regeert niet mee. ‘Het Belgisch federalisme is een mislukking. Dat toont de huidige regering op een pijnlijke manier aan. Het is een contrafederatie. Iedereen heeft de macht om de ander te blokkeren, waardoor er niks meer gebeurt. Wij zijn met België het kneusje van de OESO. Maar in heel Europa heerst een fin de regime-gevoel, want we zijn onze relevantie in de wereld kwijt. Het postmodernisme heeft ons uitgehold. De Aziatische machten komen op en die hebben geen last van onze culturele degeneratie.’  Is burgemeester Bart De Wever straks weer verkiesbaar in Antwerpen? De lokale verkiezingen zijn in oktober 2024. Of hoopt hij premier van België dan wel van Vlaanderen te worden? ‘Ik durf niks uit te sluiten. Alles hangt af van wat er in juni 2024 gebeurt, bij de landelijke verkiezingen. Als je vraagt waarvan ik gelukkig word, dan is het van het idee om hier in Antwerpen nog zes jaar verder te gaan. Maar in de politiek kom je meestal terecht waar je moet zijn. En dat is niet per se waar je wilt zijn.’ Door René van Rijckevorsel (EW Magazine) Bart De Wever (Mortsel, 1970), burgemeester van Antwerpen sinds 2013 en voorzitter van N-VA. Getrouwd, vier kinderen. Verder lezen? Kies je Knack abonnement
 Kies je Knack abonnement",2023-08-02
15,https://www.knack.be/nieuws/wereld/trump-aangeklaagd-wegens-samenzwering-rond-verkiezingen-2020/,Trump aangeklaagd wegens samenzwering rond verkiezingen 2020,"Trump wordt in beschuldiging gesteld voor ‘samenzwering om de Verenigde Staten te bedriegen’, ‘samenzwering om een officiële procedure te belemmeren’, ‘belemmering van en poging tot belemmering van een officiële procedure’ en ‘samenzwering tegen rechten’ (van kiezers).  In de aanklacht is sprake van zes samenzweerders, die niet bij naam worden genoemd maar die in vijf van de gevallen onmiddellijk herkenbaar waren. Ze zijn tot dusver niet in staat van beschuldiging gesteld.  Zo is de eerste samenzweerder Trumps toenmalige advocaat Rudy Giuliani. De tweede is John Eastman, de advocaat die het inschakelen van fake kiespersonen bepleitte. De derde is een andere advocaat van de president, Sidney Powell. Zij was de grote pleitbezorgster van de theorie dat stemmachines stemmen voor Trump omzetten in stemmen voor Biden, wat ze koppelde aan een plan van de jaren geleden overleden Venezolaanse leider Hugo Chavez. De vierde was Jeffrey Clark, lid van de milieudienst van het ministerie van Justitie, die Trump ondersteunde in zijn campagne rond de verkiezingen. Trump was zodanig verguld over de steun van een ambtenaar van middelbaar niveau binnen de hiërarchie, dat hij besliste hem te promoveren tot dienstdoend minister van Justitie. Dat leidde een actie van toplui binnen dat ministerie, die dreigden met massale ontslagen als Clark aan het hoofd van het ministerie zou komen. Trump trok de benoeming in. De vijfde was Kenneth Cesebro, zoals de vier voorafgaanden een advocaat. Hij stelde een stappenplan op dat de valse kiesmannen hoorden te volgen. Over de identiteit van de zesde bestaat onduidelijkheid. De zes zijn tot dusver niet in staat van beschuldiging gesteld. Donderdag om 22 uur Belgische tijd moet Trump in deze zaak voor de rechter verschijnen. Hij zal dan officieel gearresteerd worden, en naar alle waarschijnlijkheid onschuldig pleiten alvorens weer vrij te komen in afwachting van het proces. De aanklacht is het resultaat van een grootschalig onderzoek door Smith naar de gebeurtenissen na de verkiezingen van 2020 en de bestorming van het Capitool op 6 januari 2021. De federale grand jury luisterde maandenlang naar tientallen getuigen, onder wie Giuliani en oud-stafchef Mark Meadows. Onderzoekers interpelleerden gouverneurs en lokale verkiezingsfunctionarissen in felbevochten staten zoals Arizona, Georgia, Michigan, Pennsylvania en Wisconsin.  Na de stembusslag in november 2020 weigerde Trump de verkiezingsoverwinning van Democraat Joe Biden te erkennen. Sindsdien houdt hij, zonder enig bewijs en op talloze manieren weerlegd, vol dat hij zijn herverkiezing door bedrog is misgelopen. Trump claimde dat ruim tienduizend doden voor Biden hadden gestemd in Georgia, of dat in Pennsylvania 200.000 meer mensen hadden gestemd dan er stemgerechtigden waren. In Arizona zouden 30.000 niet stemgerechtigden hebben deelgenomen aan de verkiezingen.  En hij bleef dat herhalen, ook nadat zijn claims onderzocht waren en weerlegd, en nadat zijn eigen minister van Justitie Bill Barr ze afgedaan had als ‘bullshit’. Hij wist beter. Hij onderschreef theorieën van Sidney Powell over frauduleuze stemmachines, terwijl hij haar theorie eerder omschreef als ‘crazy’.  Hij herhaalde vele van de hogervermelde getallen tijdens zijn toespraak op 6 januari 2021. Het hebben van foute opinies is niet strafbaar. Maar Trump ging verder. Ten eerste wist hij beter, aldus de aanklacht. En de leugens dienden een doel.  ‘Het doel van de samenzwering’, aldus de aanklacht, ‘bestond erin het legitiem resultaat van de verkiezingen om te keren’, en Trump gebruikte daarvoor vijf manieren. Hij probeerde de verkozenen en de kiesverantwoordelijken van staten zover te brengen ‘de stemuitslag te negeren’, hij liet valse kiespersonen rekruteren (die kiespersonen die wel de uitslag aanvaardden, zouden kunnen vervangen), hij probeerde het ministerie van Justitie in te schakelen om verkiezingsleugens te verspreiden (door na het ontslag van Barr een minister aan te duiden die de leugens genegen was), hij zette druk op vicepresident Mike Pence om de verkiezingsuitslag te vertragen, en hij gebruikte de troebelen van 6 januari om nog eens zijn valse claims te verspreiden en Congresleden ervan te overtuigen de officiële bekrachtiging van de uitslag uit te stellen. Terwijl het Congres werd belegerd belde hij met volksvertegenwoordigers om hen tot vertragingsmaneuvers te bewegen. Dit is de tweede federale aanklacht door Smith tegen het voormalige staatshoofd. Eerder beschuldigde de speciaal aanklager hem in een andere zaak al van het illegaal achterhouden van vertrouwelijke overheidsdocumenten. Daarnaast werd Trump in maart in New York ook aangeklaagd rond de betaling van zwijggeld aan pornoactrice Stormy Daniels. Naar verwachting zal hij ook in de staat Georgia aangeklaagd worden wegens belemmering van de verkiezingsuitslag. (lees verder hieronder) Zelf ontkent Trump, die opnieuw presidentskandidaat is, alle aanklachten. Hij noemt de procedures tegen hem pogingen van zijn tegenstanders om hem uit het Witte Huis te houden. ‘Waarom wachtten ze 2,5 jaar voor hun fake aanklacht, tot het midden van president Trumps winnende campagne voor 2024’, aldus een mededeling van het Trumpkamp. Een advocaat van Trump maakte zich op Fox News sterk dat de procureur niet kan bewezen dat de ex-president zelf niet geloofde in wat hij verkondigde inzake ‘kiesleugens’. Want, hij werd dan wel door vele medestanders gewezen op de onzinnigheid van de fraudetheorieën, er waren ook vele medestanders die de fraudebeschuldigingen onderschreven. Zelfs na veroordeling kan Trump kandidaat blijven – de enige vereisten voor een presidentskandidaat zijn: dat hij of zij in het land geboren is, en de juiste leeftijd heeft (35 jaar of ouder). Een kandidaat kan een gevangenisstraf uitzitten tijdens de campagne. Jack Smith lichtte zijn aanklacht dinsdag kort toe. ‘In dit geval zullen mijn diensten streven naar een spoedig proces, zodat onze bewijzen in de rechtbank getest en beoordeeld kunnen worden door een jury’. De bestorming van het Capitool noemde hij ‘een ongeziene aanval op de zetel van de Amerikaanse democratie’, die ‘werd aangewakkerd door leugens’ van Trump.",2023-08-02
16,https://www.knack.be/nieuws/belgie/de-miljoenenstrijd-om-uw-afdankertjes-er-woedt-een-oorlog-tussen-tweedehandsophalers/,De miljoenenstrijd om uw afdankertjes: ‘Er woedt een oorlog tussen tweedehandsophalers’,"Bij de ingang van Rozebroeken, een van de filialen van zwembadgroep Lago, roepen twee mascottes jonge zwemmers op om kleren te doneren die ze niet meer dragen. ‘Het is erg speels aangepakt, alsof ze de mascottes moeten aankleden’, vertelt Emile Vandenborre van Fashion to Fiber, de inzamelaar die aan de slag mag met de donaties. Sommige kleren kan hij opnieuw verkopen, kapotte stuks zijn goed voor recyclage. ‘Ieder jaar vinden we bijna 200 kilogram aan verloren voorwerpen in kleedkamers en lockers’, zegt woordvoerder Lore Walravens. Sinds mei voorziet Lago in terugnamebakken voor textiel in twaalf filialen, zeker nog tot eind dit jaar. ‘We willen jong en oud leren om bewust om te springen met onze planeet, zo werken we bijvoorbeeld ook al met ecocheques. Dit project past binnen dat plaatje.’ Het klinkt als een imagoboost, maar er is meer aan de hand, zegt duurzamemodeconsultant Sara Kovic. ‘Er is een oorlog aan de gang tussen tweedehandsophalers.’ De inzet: de textielcontainer in uw straat. Om textiel te mogen ophalen in het straatbeeld, bieden commerciële spelers steeds meer op tegen liefdadigheidsinstellingen zoals Wereldmissiehulp en Oxfam Solidariteit. Sommige gemeenten reserveren plaatsen voor de sociale economie, bevestigt de Vereniging van Vlaamse Steden en Gemeenten (VVSG). Bij andere is louter de vrije markt aan zet. En daar is veel spanning tussen de private spelers en de liefdadigheidsinstellingen, zegt Kristof Bogaert. Hij is adviseur textiel bij Denuo, de Belgische federatie van de afval- en recyclagesector die private textielinzamelaars vertegenwoordigt. Denk aan Lagopartner Fashion to Fiber, dat deel uitmaakt van de Nederlandse multinational Boer Group (in België bekend onder de naam Curitas nv). Volgens Bogaert is die spanning het gevolg van de historisch zo gegroeide situatie dat textielinzameling voorbehouden lijkt voor liefdadigheid. ‘Terwijl het evengoed een afvalstroom is. De uiteindelijke verkoop levert geld op.’ Er gaat veel geld om in de sector, klinkt het bij Herwin, een koepelorganisatie waar onder meer de Kringwinkels onder vallen. Beleidsmedewerker Greg Van Elsen: ‘De kosten om containers te plaatsen kunnen, afhankelijk van de gemeente, oplopen tot honderdduizenden euro’s. ‘Onbetaalbaar voor ngo’s.’ Als textielinzamelaars kleren daarentegen ophalen via bedrijven, zoals het geval bij Lago, omzeilen ze die kosten. Meer zelfs: Lago moet zélf betalen voor de ophaling. ‘Ik heb recent pas vernomen dat textielophalers daarvoor de gemeenten betalen’, reageert Walravens. ‘Dat wist ik niet voor we deze afspraken maakten.’ Gemiddeld verdienen inzamelaars 0,30 euro per kilogram afgedankt textiel. Dat telt op: in 2020 zamelden we in Vlaanderen alleen al 53.638 ton textiel in, het equivalent van zo’n 250 miljoen T-shirts, en goed voor grofweg 16 miljoen euro. Uit interne cijfers van de Openbare Vlaamse Afvalstoffenmaatschappij (OVAM) blijkt dat de sociale economie daarvan 14.450 ton inzamelde. 39.188 ton werd opgehaald door privé-inzamelaars, waartoe OVAM ook liefdadigheidsorganisaties zoals Wereldmissiehulp en Oxfam Solidariteit rekent. Van de privéspelers spant het Vlaams Inzamelcentrum Textiel (VICT) de kroon met 18.964 ton textiel, gevolgd door Curitas met 6443 ton. Datzelfde jaar noteerde OVAM dat de Vlaming gemiddeld 7,2 kilogram textiel in de vuilbak kieperde. In 2021 lag dat al lager met 5,2 kilogram. Niks daarvan kon hergebruikt of gerecycleerd worden. Het is een pak duurzamer om te doneren, al is ook dat een dubbeltje op zijn kant. Zo noemt Kovic klassieke ophalingen helemaal niet duurzaam. ‘Tweedehandsophalers denken vaak nog steeds heel lineair’, vindt zij. ‘In- zamelen, herverkopen of recycleren, klaar.’ Herverkopen gebeurt meestal buiten de landsgrenzen, recyclage is doorgaans laagwaardig: slechts 0.18 procent van onze afdankertjes recycleren we tot nieuwe kleren, de meeste eindigen als poetsdoek of isolatiemateriaal en zijn in principe een vorm van downcycling, recycleren tot een laagwaardiger product Privéspelers gaan er prat op dat ze zo’n 65 procent van het textiel hergebruiken, wat volgens de afvalhiërarchie (zie de Piraminder links) duurzamer is dan recyclage. De privésector heeft echter geen lokale afzetmarkt en hangt voor haar hergebruik volledig af van export. In het globale zuiden ontwricht dat de lokale textielnijverheid, stelt onderzoek van onder meer de Britse milieu-econoom Andrew Brooks (King’s College London). Uit een studie van de European Environmental Agency waar de Vlaamse Instelling voor Technologisch Onderzoek (VITO) aan meewerkte, blijkt dat Europese textielstromen vaak in Pakistan en de Verenigde Arabische Emiraten gesorteerd worden. ‘Vermoedelijk komt het meeste uiteindelijk op de Afrikaanse markt terecht voor hergebruik’, mailt Saskia Manshoven, onderzoeker circulaire economie bij VITO. ‘Onze markt gaat al dertig jaar kapot door de import van tweedehandsartikelen’, zegt de Ghanese milieuactiviste Cordie Aziz die ons rondleidt in haar land om de impact van de textieldump te zien.In haar land komt een deel van die afdankertjes in lokale waterlopen terecht, wat de zee en uiteindelijk ook de stranden vervuilt – een ecologische ramp. Lokaal hergebruiken spelers uit de sociale economie zoals de Kringwinkels maar een kwart van wat er binnenkomt. ‘Dat is best veel’, oordeelt Manshoven. ‘Het Belgische gemiddelde voor lokaal hergebruik ligt eerder op 5 procent.’ Wat er met de overige 75 procent gebeurt, daar heeft koepelorganisatie Herwin geen zicht op. ‘10 procent is afval: natte kleren of huishoudelijk afval die een volledige container vervuilen. De overige 65 procent verkopen Kringwinkels door. Elk heeft zijn eigen opkopers, dat is nog niet gecentraliseerd.’ Volgens Mariska Boer, mede-eigenaar van Boer Group, kloppen veel Kringwinkels bij haar firma aan. Een Kringwinkel die wij spreken, slaat de handen in elkaar met Eurofrip, een privéfirma uit Zulte. ‘We weten dat zij op de internationale markt gaan. Dat is een model waar wij liever geen deel van uitmaken. Maar eerlijk gezegd voelen we ons niet verantwoordelijk voor wat er verder met de kleren gebeurt. Voor ons primeert het lokale verhaal’, klinkt het bij die Kringwinkel. Die houding is onbegrijpelijk voor milieuactivisten in het globale zuiden. ‘Het zijn toch vaak grote liefdadigheidsinstellingen die ophalingen doen?’, zegt Aziz. ‘Ik begrijp niet dat die niet meer gecontroleerd worden. Hoe zij sorteren en wat zij uit- eindelijk doorverkopen, heeft een impact aan de andere kant van de wereld. Er is geen enkel excuus om de wereld als stort te gebruiken.’ Critici zoals Aziz krijgen steeds meer gehoor. De tweedehandsindustrie voor textiel staat op een kantelpunt. Europa buigt zich momenteel over beleid omtrent Uitgebreide Producentenverantwoordelijkheid (UPV), in Nederland is daarover sinds 1 juli wetgeving van kracht. Concreet moeten Nederlandse bedrijven binnen twee jaar de helft van de hoeveelheid textiel die ze vermarkten opnieuw zien in te zamelen. Tegen 2030 is dat zelfs driekwart. De bedoeling is dat er minstens 10 procent opnieuw in eigen land verkocht moet worden, terwijl er in Nederland momenteel slechts sprake is van 2 procent lokaal hergebruik. Volgens Peter Koppert van de Stichting UPV in Nederland zijn die vooropgestelde cijfers perfect mogelijk en zelfs economisch wenselijk. ‘De huidige systemen bewijzen dat er geld mee te verdienen valt.’ Hoewel ons land nog geen regelgeving heeft die dat verplicht, vermeldt het nieuwe Lokaal Materialenplan 2023-2030, waarmee Vlaanderen de afvalberg wil verkleinen, de mogelijkheid om de wet in te voeren. Vanaf 2025 wordt dat een Europese verplichting. Terugnamebakken in kledingwinkels zijn ook bij ons inmiddels een bekend fenomeen. JBC werkt al sinds 2019 samen met de ngo Wereldmissiehulp en recycleur Wolkat om afdankertjes een tweede leven te geven, bijvoorbeeld als tas. HEMA volgde in 2021, H&M neemt kleding terug sinds 2013. Lifestylewinkel Supergoods zamelt jeans en nylonkousen in om er nieuwe broeken, kousen en meubels van te maken – al is dat laatste technisch gezien ook een vorm van downcycling. Met ondersteuning van Okret,de start-up waarmee Kovic circulaire businessmodellen promoot, experimenteert ook Terre Bleue met terugnamesystemen. Topman Peter Perquy geeft toe dat het nog in een ‘embryonale fase’ zit. ‘Het lijkt me een logischere stap voor kinderkledingmerken, omdat kinderen sneller uit hun kleren groeien.’ Zo verkoopt Filou & Friends sinds een pilootproject vorige zomer op regelmatige basis de tweedehandsjes van hun kleine klanten. Of dat duurzamer is, is maar de vraag. Duits-Belgisch onderzoek waaraan Knack meewerkte, toonde aan dat bij terugnameacties van Nike gloednieuwe schoenen zomaar in de verhakselaar terechtkwamen. Dat kwamen de journalisten te weten via gps-trackers. Recenter Zweeds onderzoek, vertaald door het Belgische duurzamemodeplatform COSH!, maakte gebruik van dezelfde methodiek om H&M-kleren te traceren. In plaats van hen te recycleren reisden sommige afdankertjes af naar onder andere West-Afrika. Wat dit alles wél bewijst, is dat steeds meer bedrijven op ons tweedehands textiel azen. Met textielproducenten als nieuwe kaper op de kust, wordt de ‘oorlog’ tussen sociale en private inzamelaars intenser. ‘Beide spelers zullen hun eigen businessmodel ter discussie moeten stellen’, stelt Jolien Roedolf, die aan de Thomas More Hogeschool onderzoek doet naar circulaire mode en in het verleden bij Herwin werkte. En ook een deel van de gemeenten ‘rekent op inkomsten van de textielinzameling’, stelt VVSG-woordvoerder Nathalie Debast. De concurrentiestrijd om containers is op dit moment ‘nog steeds heel groot’. De sociale economie merkt dat het lastiger is dan vroeger om kwalitatief textiel in te zamelen via containers. ‘Terwijl dat net het meest rendabele segment is voor inzamelaars’, stelt Roedolf. Als er veel ophalingen gebeuren buiten de containers om, zal dat nog moeizamer lopen. Tegelijk werken ook Kringwinkels met alternatieve ophaalpunten. Zo werken ze in Brugge en Gent samen met Carrefour en hebben ze in Antwerpen collectiepunten in bibliotheken, woonzorgcentra, scholen en vroeger ook een zwembad – al vragen zij geen geld daarvoor, zoals Fashion to Fiber doet met Lago. ‘Op die plaatsen is er meer sociale controle. Je vermijdt dat er afval in containers terechtkomt en krijgt kwalitatiever textiel binnen.’ Volgens Roedolf staat ook de rol van privé-inzamelaars op losse schroeven, gezien de kritiek op export buiten Europa. Privéspelers zullen niet enkel nieuwe ophaalpunten maar ook nieuwe afzetmarkten moeten zoeken, willen ze hun deel van de koek behouden. Van Elsen (Herwin) weet van een toenadering tussen een grote privéspeler en een Kringwinkel, waarbij die eerste wilde instaan voor de inzameling en de verkoop via Kringwinkel wilde regelen. Die laatste hield de boot af. Ook bieden privéspelers zich gretig aan als partner voor kledingmerken die – de UPV-wetgeving indachtig – met terugnamebakken werken. In tegenstelling tot Lago hoeven zij normaal niet in eigen buidel te tasten om zo’n samenwerking op te zetten. ‘Al hangt het sterk af van wat ze met de ophaling beogen’, stelt Mariska Boer. ‘Als we het als tweedehands mogen verkopen, dan vragen we geen vergoeding. Als het louter voor recyclage dient, dan wel, want dat kost meer dan dat het opbrengt.’ Niet alle merken staan ervoor te springen om de tweedehandsmarkt te betreden. Fastfashionbedrijven zien meer heil in recyclage dan in hergebruik, anders zouden ze een T-shirt dat nieuw amper drie euro kost nog meer moeten afprijzen. Dure merken staan dan weer op hun imago van exclusiviteit en willen vermijden dat de markt overspoeld wordt door tweedehands luxe. Dat brengt ons opnieuw bij Vinted, de app die al voor de UPV-regels de tweedehandsindustrie danig door elkaar schudt. In plaats van oude kleren te doneren verkiezen velen om ze zelf te verkopen. Zeker bij de jongere generaties is tweedehands meer in trek dan ooit. Vier op de tien millennials en Gen Z’ers kopen jaarlijks minstens één tweedehandskledingstuk. ‘Door de opkomende trend van tweedehands krijgt gebruikt textiel steeds meer financiële waarde’, redeneert Roedolf. Die waarde innen we liever zelf dan dat we nog kleding doneren. ‘Ook daardoor zal het het aandeel kwalitatieve kledij bij klassieke inzamelaars stapje voor stapje achteruitgaan.’ Hoewel UPV-richtlijnen zoals in Nederland kledingmerken verplichten om textiel weer op te halen in de winkel, is het niet zo makkelijk om klanten daarvan te overtuigen. Als bedanking bieden ze daarom kortingsbonnen. Volgens milieu-econoom Andrew Brooks wakkert zo’n beloning verdere overconsumptie aan: bij elke donatie word je aangemoedigd om iets nieuws aan te schaffen. Het idee om je in te zetten voor duurzaamheid door tweedehands te kiezen, schiet zo zijn doel voorbij. Dezelfde kritiek gaat op voor Vinted, want ook die app raadt je aan om steeds meer kleding in te slaan, al is het maar om verzendingskosten te drukken. En de terugnameactie van Lago? Die geeft je korting op zwembeurten. Dat vooruitzicht heeft tot nu toe niet tot grote volumes geleid: Fashion to Fiber kon nog geen enkele container vullen. Zwaar tillen de trekkers van het project daar niet aan. ‘We houden nog even vol’, zegt Lore Walravens. ‘Ik ga ervan uit dat het nog niet doorgedrongen is bij zwemmers, er is nog nood aan bewustwording.’ Zo ziet Vandenborre het ook: als een pure bewustmakingscampagne, om kinderen op een speelse manier te leren dat kleren een tweede leven verdienen. ‘En als je kinderen daarvan kunt overtuigen,’ weet Walravens, zelf mama, ‘dan volgen de ouders vanzelf.’ Verder lezen? Kies je Knack abonnement
 Kies je Knack abonnement",2023-08-02
17,https://www.knack.be/nieuws/belgie/stop-met-campagnes-tegen-glyfosaat-en-voer-meer-campagnes-tegen-vlees-eieren-en-melk/,"‘Stop met campagnes tegen glyfosaat en voer meer campagnes tegen vlees, eieren en melk’","Allereerst: er is duidelijk nog geen wetenschappelijke consensus dat glyfosaat te gevaarlijk of ongezond zou zijn voor gebruik in de landbouw. Volgens het International Agency for Research on Cancer (IARC) is glyfosaat vermoedelijk kankerverwekkend, maar volgens de Wereldgezondheidsorganisatie (WHO) en Voedsel en Landbouworganisatie (FAO) is het gebruik ervan in de landbouw voldoende veilig voor consumenten.  Het Europees Agentschap voor Chemische Stoffen (ECHA) zegt dat het beschikbare wetenschappelijke bewijs niet voldeed aan de criteria om glyfosaat als kankerverwekkend te classificeren. Veel andere regelgevende instanties, zoals het Amerikaanse milieubeschermingsagentschap EPA, de Europese Autoriteit voor Voedselveiligheid (EFSA), het Canadese Health Canada en de Australische Pesticides and Veterinary Medicines Authority hebben glyfosaat veilig verklaard.  En áls de stof al kankerverwekkend is, dan zegt dat nog niets over de dosis. Glyfosaat vormt volgens de IARC een kankerrisico, in de zin dat de stof kanker kán veroorzaken mits een voldoende hoge dosis. Aan zo’n hoge dosis komen we niet snel. (Lees verder onder de preview) Glyfosaat wordt geviseerd omdat het de meest gebruikte herbicide is. Maar glyfosaat is ook een van de veiligste onkruidverdelgers. Andere herbiciden zijn al gauw meer dan honderd keer gevaarlijker. Mocht men dus glyfosaat verbieden, dan zou men niet meer dan een klein procent van het gebruik mogen vervangen door een andere herbicide. Anders neemt de toxiciteit van herbicidegebruik toe.  Het is hetzelfde verhaal als bij kernenergie: bij een kernuitstap mag niet meer dan een klein procent van de kernenergieproductie vervangen worden door fossiele brandstoffen, of het aantal doden door vervuiling, ongevallen en klimaatverandering neemt toe. Want kernenergie is minstens honderd keer veiliger en klimaatvriendelijker dan fossiele brandstoffen. Als andere herbiciden niet eerst worden verboden, gaan boeren bij een glyfosaatverbod overschakelen op giftiger alternatieve herbiciden, waardoor de vervuiling toeneemt. Als die andere herbiciden dan ook meteen worden verboden, kunnen boeren overschakelen op mechanische methoden voor onkruidbestrijding, zoals grondbewerking en ploegen. Deze methoden verminderen dan weer de bodemkwaliteit en verhogen het brandstofverbruik, de CO2-uitstoot en de bodemerosie.  Als die andere methoden om onkruid te bestrijden dan toch ook niet gebruikt worden, kan men proberen het tegen te gaan met handarbeid, maar dit zou de arbeidskosten en dus de voedselprijzen drastisch verhogen. En als er geen onkruidbestrijdingsmethode wordt toegepast, zal dit resulteren in lagere gewasopbrengsten, wat betekent dat meer landbouwgrond nodig is, ergo, meer ontbossing en meer verlies van natuurgebied.  Het is dus niet zo simpel om een goed alternatief voor glyfosaat te bedenken. Gezien het gebrek aan bewijs dat alternatieven voor glyfosaat beter zijn voor de gezondheid van mens en milieu, is het misschien te vroeg om aan te dringen op een verbod ervan. We moeten eerst goed weten wat er zou gebeuren als we glyfosaat verbieden.  De resultaten van een  landbouwkundig economisch onderzoek zijn niet bepaald hoopgevend. Een wereldwijd verbod op glyfosaat zou kunnen leiden tot een inkomensverlies van boeren ter waarde van 7 miljard dollar per jaar, een toename van 12 procent van de milieu-impactquotiënt (ecotoxiciteit) van herbiciden, een toename van 2,6 miljoen ton CO2 per jaar en een extra gebruik van 760.000 hectare landbouwgrond. Misschien denk je dat die wetenschappelijke studies over de veiligheid en de economische en ecologische voordelen van glyfosaat onbetrouwbaar zijn omdat ze gefinancierd werden door bijvoorbeeld Monsanto, dat belang heeft bij de verkoop van glyfosaat?  Tegenstanders van glyfosaat waarschuwen ervoor dat de studies die de veiligheid van glyfosaat aantonen, bevooroordeeld zijn vanwege de nauwe banden tussen wetenschappers en de pesticide-industrie. Maar nee, veel van die studies zijn onafhankelijk, de onderzoekers werden niet betaald door de industrie. En wat de glyfosaattegenstanders niet vermelden, is dat er ook in hun kamp potentiële financiële belangenconflicten kunnen spelen.  Een verontrustend voorbeeld is de situatie van de Amerikaanse wetenschapper Chris Portier: hij stelde voor dat het IARC glyfosaat zou beoordelen en dat hij als externe deskundige zou deelnemen aan het glyfosaatpanel van het IARC. Meteen nadat het IARC glyfosaat als waarschijnlijk kankerverwekkend beoordeelde, werd Portier een dikbetaalde procesadviseur voor advocatenkantoren die rechtszaken aanspanden tegen Monsanto namens eisers die beweerden dat hun kankers werden veroorzaakt door glyfosaat.  Het gaat om grote bedragen: die advocatenkantoren eisen schadevergoedingen voor de kankerpatiënten ter waarde van honderden miljoenen dollars, waarvan ze zelf hoge percentages opstrijken als honorarium. Ze azen dus op miljoenen euro’s. Omdat IARC-rapporten dienen als bewijs in rechtszaken, kunnen zo al snel belangenconflicten optreden tussen het IARC en wetenschappers die door advocatenkantoren worden ingehuurd in rechtszaken tegen industrieën. In ieder geval, mocht een expert die beweert dat glyfosaat veilig is gelijkaardige belangenconflicten hebben met de agrochemische industrie zoals Portier heeft met antiglyfosaat-belangenorganisaties, dan zouden milieuactivisten die expert scherp bekritiseren en wantrouwen. Toch zien we dat zijn belangenconflicten sterk worden geminimaliseerd door bepaalde milieuorganisaties. (Lees verder onder de preview) De campagne voor een onmiddellijk verbod op glyfosaat doet waarschijnlijk meer kwaad dan goed. Een campagne voor meer biolandbouw en agro-ecologie zal ook niet veel lonen, want die productiemethoden hebben ernstige nadelen (zoals meer landgebruik).  Hebben we geen effectievere campagnes?  Ja, begin met het verbieden van de gevaarlijkste pesticiden op de markt en promoot onderzoek naar betere alternatieven voor glyfosaat. Maar er zijn twee maatregelen die wel heel effectief zijn: het verminderen van veeteelt en van grondgebonden landbouw. We moeten streven naar een voedselproductie met minder of geen dieren en minder of geen land. Wat is het probleem met dierlijke landbouw? Voor de productie van vlees zijn gemiddeld vier keer meer granen en soja (voor veevoer) nodig dan voor de productie van plantaardige eiwitrijke producten. Dit betekent dat vlees vier keer meer herbiciden nodig heeft dan veganistische alternatieven. En om terug te komen op het IARC: die heeft bewerkt vlees, van ham en worst tot hamburgers en chicken nuggets, niet beoordeeld als ‘waarschijnlijk kankerverwekkend’, maar stellig als ‘kankerverwekkend’. Het wetenschappelijk bewijs dat bewerkt vlees ongezond is, is dus een pak sterker dan dat van de gezondheidsimpact van glyfosaat. Wat is het probleem met grondgebonden landbouw in de open lucht? Dat er veel landoppervlakte voor nodig is, uiteraard. Dat ze vatbaar is voor extreme weersfenomenen zoals hevige neerslag en droogte. Maar vooral dat ze vatbaar is voor plagen en onkruid. Dan zijn onkruidverdelgers (zoals glyfosaat), bodembewerking of laagproductieve productiemethoden nodig. Dan krijgen we giftige stoffen, bodemerosie en ontbossing. Dat kan beter, met verticale landbouw of indoor farming. We kunnen onze eiwitten, koolhydraten, vetten, groenten, fruit en noem maar op veel effectiever produceren in gebouwen die veilig afgeschermd zijn van de omgeving en waar het zonlicht, water en nutriënten effectiever benut worden door de gewassen en micro-organismen. Dus als advies aan de milieubeweging: stop met campagnes tegen glyfosaat en voer meer campagnes tegen vlees, eieren en melk. Stop met het promoten van biodlandbouw, en promoot in de plaats diervrije en landvrije (grondloze) voedselproductie. Stijn Bruers is auteur van Goed Bedoeld. Dertig valkuilen voor de wereldverbeteraar (Houtekiet).",2023-08-02
18,https://www.knack.be/sport/wielrennen/zestig-jaar-na-het-wk-wielrennen-in-ronse-het-verhaal-achter-het-verraad-van-benoni-beheyt-tegenover-rik-van-looy/,Zestig jaar na het WK wielrennen in Ronse: het verhaal achter het ‘verraad’ van Benoni Beheyt tegenover Rik Van Looy,"In de achteruitkijkspiegel doemen nog altijd veel onbeantwoorde veronderstellingen en vragen op. Getuigenissen genoeg nochtans, van mensen die Beheyt, als een Romeinse Brutus, Van Looy, de Herentalse Caesar, op de Glorieuxlaan in Ronse de dolkstoot zagen geven. Een legende die, zoals verhalen over de oorlog, decennialang van vader op zoon overgedragen werd.  Met een voorgeschiedenis die teruggaat tot de WK’s van 1956 (Kopenhagen) en 1957 (Waregem). Daar ziet Rik II (Van Looy) telkens zijn kansen gekelderd door zijn voorganger Rik I (Van Steenbergen). In 1956 dacht de nog naïeve Van Looy dat hij in zijn eentje het WK zou winnen. Hij had alleen een los akkoord gemaakt met Fred De Bruyne, met wie hij plande om de volgende winter zesdaagsen te rijden. De Bruyne kreeg echter twijfels over de kansen van Van Looy en trok de sprint aan voor… Van Steenbergen, die won. In 1957 had De Bruyne weer een akkoord met Van Steenbergen om de sprint aan te trekken, als hij zelf niet kon ontsnappen. In de laatste ronde raakte Van Looy weg met Marcel Janssens, die hulp weigerde omdat hij een akkoord had met ploeggenoot… Van Steenbergen. Uiteindelijk sprintte in het Regenboogstadion van Waregem een kopgroep van zes om de wereldtitel. De Bruyne trok zoals afgesproken de sprint aan, Rik I (Van Steenbergen) zegevierde opnieuw, Rik II (Van Looy) werd vierde. Ook de WK’s van 1958 (Reims) en 1959 (Zandvoort) draaiden voor Van Looy op een grote ontgoocheling uit. Twee keer reed een deel van de Belgische ploeg tegen hem. In 1959 sprak de Belgische wielerbond zelfs schorsingen uit tegen vijf van de acht geselecteerden.  In 1960 (Sachsenring) en 1961 (Bern) schiet Van Looy wel raak, deze keer dankzij een eendrachtig team, dat onvoorwaardelijk zijn kaart trekt. Mede omdat de Keizer van Herentals voor en tijdens de wedstrijden wél financiële afspraken heeft gemaakt. Van Looy regeert in die tijd over het peloton zoals tv-maffiabaas Tony Soprano over New Jersey. Zijn wil is wet, weinigen die de ontembare winnaarsdrang van dé chouchou van België durven te dwarsbomen.  Ook de namen van zijn ploegmaats op het WK van 1963 in Ronse zal Rik Van Looy, als officieuze bondscoach, zelf op papier zetten. Niemand die er dan ook aan twijfelt dat hij er zijn derde wereldtitel zal behalen.  Nochtans heeft de Kempenaar in 1963 een voor zijn doen mager voorjaar – zonder grote klassieke zege – afgewerkt. Deels omdat hij in de tang zit van de Faema-Flandriarenners, die zijn veelbesproken overstap naar de GBC-ploeg in het begin van het seizoen moeilijk verteerden. Maar ook door tactische fouten, onder meer een blunder in de sprint van Parijs-Roubaix. Op 16 april breekt Van Looy op training ook zijn sleutelbeen. Zijn voorjaar is voorbij. In de Tour borstelt Van Looy die smet echter van zijn schouders: vier ritzeges, groene trui en tiende in de eindstand. Een week later trekt Rik II in Zolder voor de tweede keer in zijn carrière de Belgische kampioenentrui aan, een smakelijke amuse-gueule in de aanloop naar het WK.  Om toch niets aan het toeval over te laten ontvangt Van Looy tien dagen ervoor zijn WK-ploegmaats op audiëntie, dicht bij huis, in Grobbendonk. Frans Aerenhouts, Benoni Beheyt, Pino Cerami, Gilbert en Armand Desmet, Jef Planckaert en Louis Proost laat hij een charter ondertekenen: iedereen rijdt in zijn dienst, in ruil voor 50.000 Belgische frank (1240 euro) per renner. Weliswaar alleen bij winst, en dat stemt vooral Gilbert Desmet ontevreden.  Eerder rezen er bij Van Looys luitenant Edgard Sorgeloos en vooral bij sportdirecteur Lomme Driessens al twijfels over de oprechte trouw van de West-Vlaming. Desmet rijdt, net als Beheyt, immers voor Wiel’s Groene Leeuw van ploegleider Albert De Kimpe, de aartsvijand van Driessens. Bovendien verloor Smetje in 1959 de Ronde van Vlaanderen door toedoen van… Van Looy, een ploegmaat nota bene. En zou hij, als renner die in de Tour net tien dagen de gele trui gedragen heeft, zich wel tevredenstellen met een helpersrol?  Dat vraagteken wordt nog groter wanneer Desmet de avond voor het WK, in hotel Le Bouquet Roubaisien op de flanken van de Kluisberg, in het bijzijn van de hele ploeg Van Looy vraagt of hij ook zal betalen als hij niet wint. De Kempenaar reageert geïrriteerd, dreigt het ‘pact van Grobbendonk’ op te blazen, maar na lang discussiëren gaat iedereen toch akkoord.  Om de puntjes op de i te zetten, spreekt Arnold Standaert, voorzitter van de Belgische wielerbond en goede vriend van de Keizer, de Belgische renners ’s anderendaags nog eens toe, net voor de start: ‘Niets mag Rik in de weg gelegd worden.’  Albert De Kimpe denkt daar echter al een tijd anders over. Zijn 22-jarige sprinter Benoni Beheyt, in het voorjaar al winnaar van Gent-Wevelgem, verbiedt hij in de Tour ook maar één keer sneller te sprinten dan Van Looy. Wie de Belgische wielergod kan bedreigen mag immers een WK-ticket vergeten – vandaar ook de niet-selectie van Noël Foré en Emiel Daems, dat jaar triomfators in de Ronde van Vlaanderen en Parijs-Roubaix.  De Kimpe is er immers van overtuigd dat Beheyt de grote favoriet kan kloppen, als die tenminste niets vermoedt. Of de Oost-Vlaming bewust gehoorzaamt, is niet duidelijk. Feit is dat hij in de slotrit van de Tour alleen voorafgegaan wordt door… Van Looy en dat hij op het BK in Zolder als vijfde eindigt. Opmerkelijk: nadat hij de sprint heeft aangetrokken voor… Van Looy, kwestie van zijn WK-selectie te verzekeren. De dag erna bewijst Beheyt wel zijn bloedvorm door – in afwezigheid van de Antwerpenaar – de GP Fourmies te winnen.  Waaróm De Kimpe zo gelooft in zijn poulain, zou later blijken. Al had hij, volgens de overlevering, nog een reden om Beheyt in de koelkast te houden: hem aan het oog van de bookmakers onttrekken om zo als notoire gokker (ook op de paarden) een aardige som op zijn renner te kunnen zetten, tegen een hoge quotering.  Op zondag 11 augustus verschijnen zeventig renners in Ronse aan de start voor een WK van 278,8 kilometer, verdeeld over 17 ronden van 16,4 kilometer, met passages over onder meer de Kruisberg en de kasseien van Louise-Marie. Een vastberaden Belgische ploeg wil de koers controleren, maar wordt onder een grijze lucht en striemende regenvlagen bestookt door de Fransen en Italianen. Onder meer Henry Anglade, Italo Zilioli, Seamus Elliot en Tom Simpson nemen na 193 kilometer bijna anderhalve minuut voorsprong, maar een oersterke Armand Desmet dicht de kloof.  De kanarie in de Belgische mijn begint pas echt fel te fluiten wanneer Jacques Anquetil in de slotronde zijn ultieme troefkaart op tafel gooit. Van Looy past, maar Gilbert Desmet rijdt het gat dicht en blijft – zoals afgesproken – in het wiel, waarop de Franse Tourwinnaar zich laat inlopen. Ook Simpson probeert het in de slotkilometer, maar wordt gecounterd door Armand De Smet. Daarna sluiten Gilbert De Smet en Van Looy aan, waarna er een moment van aarzeling volgt. Een cruciale fout zei Van Looy achteraf. ‘Ik hield de benen stil. Ga ik door, dan word ik wereldkampioen, want ik had – zo merkte ik achteraf op tv – een kloofje.’  Het WK draait uit op een sprint van 29 renners. Niet ingeleid door Beheyt, die Van Looy vertelt last te hebben van krampen, maar door Gilbert Desmet, die andere renner van Wiel’s Groene Leeuw. De Keizer snelt hem echter te ver voor de finish en vol in de strakke zijwind voorbij. Hij valt stil, voelt links plots Beheyt opduiken en dwarst de hele weg in een poging om hem de pas af te snijden. Die duwt zich even met de hand af op Van Looy om ruimte te creëren en wint tot ieders verbijstering met een banddikte verschil.  De legende wil dat Van Looy werd geflikt. Gilbert Desmet zou, op voorzet van ploegleider Albert De Kimpe, in de sprint te vroeg opzij zijn gegaan, om Van Looy te vroeg in de wind te zetten. Veel bronnen ontkrachten die theorie, ook Desmet zelf: ‘Als ik Rik had willen flikken, dan was ik doorgereden in die aanval met Anquetil, want ik voelde me heel sterk. En als ik in de sprint opzettelijk de benen zou hebben stilgehouden, dan was ik nooit zesde geworden. Rik verloor omdat hij kapot zat. Dat voelde ik al toen hij me te traag passeerde. Daarom veranderde hij ook zo van richting.’ Beheyt daarentegen bevestigde later min of meer wel de verborgen agenda van De Kimpe. ‘Of onze ploeg Van Looy flikte? Een klein beetje…’  Niemand heeft echter ooit kunnen achterhalen wat het ‘masterplan’ van Albert De Kimpe precies inhield. Normaal moesten Jef Planckaert en Frans Aerenhouts, die door een val uitgeschakeld was, de sprint voor Van Looy inleiden. De late uitval van Simpson verstoorde dat echter. Volgens sommigen zat ook de Brit in het ‘complot’, maar dat is nooit bewezen. Feit is wel dat De Kimpe zwaar gewed had op een zege van Beheyt. Plan of geen plan: Rik Van Looy spuwt wegens het hoogverraad van zijn ploegmaat vuur en dient een klacht in tegen Beheyt wegens truitje-trek. Als de jury de reglementen strikt toepast, moeten ze beide Belgen diskwalificeren, maar de twee hebben het geluk dat de Nederlander Jo de Haan als derde is gefinisht, nipt voor André Darrigade.  Na een geïmproviseerde vergadering van ruim een halfuur besluit de Franse juryvoorzitter met de historische woorden: ‘On ne va pas faire quand même ce hollandais champion du monde?‘ (‘We gaan die Hollander toch geen wereldkampioen maken?’) Geen diskwalificatie, al is het nog altijd de vraag wat de Franse voorzitter beslist had als niet De Haan, maar de veel bekendere Darrigade, ook een Fransman, als derde geëindigd was…  Hoewel België goud en zilver behoudt, dompelt het vastleggen van de officiële uitslag de duizenden toeschouwers onder in een bad van droefenis en woede. Een ijzingwekkend stilte, af en toe onderbroken door striemend gefluit, daalt neer over Ronse. Omdat de ‘verrader’ won, en niet de absolute vedette. Respect voor de hiërarchie die de sympathie voor de underdog overstemt.  De beelden van de podiumceremonie zeggen alles: Van Looy, met een gezicht als een pikzwarte donderwolk, die de bloemen weigert en met zijn handen in de zij blijft staan, Beheyt die met neergeslagen ogen in zijn regenboogtrui poseert. Van Looy schudt de wereldkampioen even geforceerd de hand en krijgt nog een flauwe proficiat over de lippen, alleen gevolgd door de onbeantwoorde vraag: ‘Waarom heb je dat gedaan?’  Ook bij bondsvoorzitter Standaert en de andere Belgische ploegmaats, die hem na de aankomst ostentatief ontwijken, heeft Beheyt de boter gegeten. ‘Ik vrees dat Benoni het lastig zal krijgen, hij heeft veel vrienden verloren’, reageert Louis Proost, kwaad omdat hij Van Looys forse winstpremie mislopen heeft. Toch laat Beheyt zich niet van zijn krenterige kant zien. ‘Hoewel er geen afspraak bestond, heb ik iedereen 25.000 frank gegeven. Alleen Rik, Armand Desmet en Pino Cerami hebben geweigerd’, verklaart hij later – wat laatstgenoemde 50 jaar later ook bevestigde aan Sport/Wielermagazine.  Beheyts ‘majesteitsschennis’ leidt in vele Vlaamse cafés tot hoopoplopende ruzies en vechtpartijen tussen zijn schaarse supporters en de (veel) talrijker fans van de Kempenaar. Die krijgt ook de steun van de media. Al op zondagavond zet BRT-commentator en ex-renner Fred De Bruyne, op het WK in Kopenhagen nog de grote boeman van Van Looy, Beheyt op de beklaagdenbank en hoewel ze begrip tonen voor Beheyt huilen ook de kranten vooral mee met de Keizer.  Die wordt de volgende ochtend wakker door een luidruchtige discussie – heeft Beheyt verraad gepleegd of niet? – tussen bouwvakkers die de stoep voor zijn huis aan het repareren zijn. Omdat Van Looy niet nog meer olie op het vuur wil gooien, sluit hij zich de hele dag thuis op. Onbereikbaar, behalve voor twee tieners die vanuit Antwerpen naar Herentals gereden zijn om hun idool te troosten en die hij en zijn vrouw Nini hartelijk verwelkomen.  Typerend voor de manier waarop Van Looy omging met zijn supporters. Op het criterium in Lokeren, waar de ‘oude’ Rik Van Steenbergen wint en Beheyt als negende finisht, krijgen ze die dag wel alleen zijn kat te zien. De weken erna wordt Rik II in de druk bijgewoonde Belgische en Franse criteriums wel meer dan ooit bejubeld.  Een groot contrast met de felle anti-Beheytstemming, aangewakkerd door onder meer Van Looys ploegleider Lomme Driessens én door priesters die in hun preek over eerlijkheid de wereldkampioen als een levende Judas verketteren. De Oost-Vlaming voelt zich zo bedreigd dat zijn ploegmaats hem in elk criterium voortdurend moeten omringen.  Ook een jaar later in De Pinte, Beheyts woonplaats waar een afdeling van de supportersclub van Van Looy gevestigd is, zijn boegeroep en beledigingen zijn deel. ‘Wielerhooliganisme’ wordt plots een begrip. In Oudenaarde veroordeelt de arbeidsrechtbank zelfs tientallen Van Looysupporters omdat ze zich op het werk ziek hebben gemeld. Ze waren op een criterium Beheyt gaan uitjouwen…  De pijn van de wereldkampioen wordt wel verzacht door zijn fors gestegen startpremie (tot 30.000 Belgisch frank, 750 euro, geen klein bedrag in die tijd) en een vervijfvoudiging van zijn loon. Ook Van Looy zet zich vlug over de teleurstelling. ‘Ik heb er geen week om zitten janken, morgen is het weer koers.’  Achteraf nuanceerde zijn vrouw Nini dat. ‘Rik heeft er een hele tijd van afgezien. Hij klaagde nooit, maar hij voelde zich verraden en verweet zichzelf vooral dat hij te veel vertrouwen gesteld had in zijn ploegmaats.’ Vele jaren erna kon Van Looy begrijpen dat de jonge Beheyt zijn kans had gegrepen en vertrouwde hij aan intimi toe dat hij in zijn plaats wellicht hetzelfde gedaan had.  Dat begrip kwam pas later, want in de maanden en jaren na het WK laten de Herentalsenaar en zijn Rode Garde geen kans onbenut om de ongehoorzame helper van Ronse te dwarsbomen. Zo luidt de overlevering, want in welke mate, en vooral over de rol van Van Looy, bestaat ook nog altijd onduidelijkheid.  In interviews bevestigde Rik II, die als geen ander motivatie haalde uit rivaliteit met een concurrent, al die sabotage: ‘Ik besef dat ik Beheyts carrière een flinke deuk heb gegeven. Ik heb hem benadeeld, maar hij mij ook.’ In andere boeken en kranten beweerde hij nooit bewust te hebben gevraagd om de Oost-Vlaming in de wielen te rijden: ‘Dat deden mijn ploegmaats uit zichzelf.’  Weliswaar daaraan toevoegend: ‘De media bliezen dat op, de supporters pikten daarop in en ik speelde dat allemaal mee. Dat deed ik graag, dat was mijn karakter.’ Ook Beheyt zelf relativeerde later die rivaliteit: ‘Van echte weerwraak heb ik weinig gemerkt. Dat werd fel overdreven. Alleen Edgard Sorgeloos reed vaak als een waakhond op mijn wiel, maar dat raak je op den duur gewoon.’  Wedijver of niet, feit is dat de wereldkampioen het jaar erop zijn beste seizoen uit zijn carrière afwerkt: winst in de Ronde van België (drie minuten voor Van Looy), tweede in de Ronde van Vlaanderen (op vier minuten van Rudi Altig, die makkelijk wint omdat in de achtervolgende groep niemand, ook niet Beheyt en Van Looy, wil rijden), tweede in Parijs-Roubaix (in de sprint op de piste verslagen door Peter Post, nadat Van Looy achteruitgeslagen werd door pech), derde in Parijs-Brussel (in de sprint na Georges Vanconingsloo en… Van Looy) plús een ritzege op de slotdag van de Tour. En o ironie: op het WK in Sallanches finisht Beheyt als elfde opnieuw als beste Belg.  De jaren erna blijken de kolen in zijn kacheltje echter uitgedoofd: te veel criteriums gereden – ‘maar wel veel geld verdiend’, aldus Beheyt – en te veel tijd gespendeerd in de bloeiende fietsenzaak van zijn schoonvader in Roeselare, zijn nieuwe woonplaats. Zo komt van trainen – sowieso niet zijn favoriete bezigheid – nog weinig in huis. Begin 1968 knijpt hij, zonder veel spijt, op zijn 28e de remmen definitief dicht.  Van Looy wint na 1963 nog Parijs-Roubaix, Parijs-Tours en ritten in de Vuelta en de Tour, maar ook zijn hoogdagen zijn dan al achter de rug. In 1970, op zijn 36e, zet hij een punt achter zijn loopbaan. Met het WK van Ronse als grootste smet op zijn glanzende blazoen.",2023-08-01
19,https://www.knack.be/nieuws/belgie/vertraging-bij-levering-twee-f-35a-gevechtsvliegtuigen-omdat-ze-technisch-niet-voldoen/,Vertraging bij levering twee F-35A gevechtsvliegtuigen omdat ze technisch niet voldoen,"Door problemen bij producent Lockheed Martin zit er vertraging op de invoering van nieuwe software en schermen. Ook de VS weigeren nieuwe opgeleverde F-35 toestellen. Defensie verwacht nu dat de Belgische toestellen met een vertraging van minimum zes maanden zullen opgeleverd worden. Ons land heeft 34 F-35A vliegtuigen aangekocht. De toestellen zijn momenteel in productie en in de komende weken zullen de eerste exemplaren op de eindmontagelijn staan.  ‘Op basis van de huidige planning zal de hardware klaar zijn tegen december 2023. De certificatie en kwalificatie van de software en de uiteindelijke oplevering van het vliegtuig hangen af van de resultaten van de testcampagne en worden momenteel ingeschat op het tweede kwartaal van 2024’, aldus Defensie aan VRT NWS. Dat betekent dat ook de opleiding van de Belgische piloten (in de VS) hierdoor later start dan gepland.  Volgens Defensie zou, indien de vertraging tot een aantal maanden beperkt blijft, dit geen impact hebben op de uiteindelijke graduele operationele opbouw. Dat bevestigt ook de woordvoerder van de minister aan Belga.",2023-08-01
20,https://www.knack.be/nieuws/belgie/hoe-erg-is-het-voor-vlaanderen-om-de-ethaankraker-van-ineos-te-mislopen/,Ineos: hoe erg is het voor Vlaanderen om de ethaankraker te mislopen?,"De cijfers van ‘Project One’, de kraker van chemiereus Ineos in de Antwerpse haven, zijn indrukwekkend. Bijna even indrukwekkend zijn de toeren die de Vlaamse politieke wereld uithaalt om het project ook hier te houden. Sinds de vernietiging van de omgevingsvergunning voor de kraker door de Raad voor Vergunningsbetwistingen eind juli staat het megaproject op losse schroeven. De basis van het probleem is stikstof. Een ondertussen berucht geworden ontmoeting, afgelopen donderdag in het Antwerpse Havenhuis, van het kruim van de Belgische politiek en Ineos-ceo Jim Ratcliffe, drukt haar stempel op de politieke actualiteit. De Britse miljardair bracht er politieke tegenstanders premier Alexander De Croo (Open VLD) en Antwerps burgemeester Bart De Wever (N-VA) in één ruimte. Dan moet het wel zwaarwichtig zijn. En dat is het ook volgens Annick De Ridder (N-VA), de Antwerpse havenschepen, maar ook Vlaams Parlementslid én voorzitter van Port of Antwerp-Bruges. ‘Het zou dramatisch zijn als Project One er niet komt. Ik heb een suggestie voor de cover van Knack: een mooie fotocollage van alle producten die er niet zouden zijn als we de basisbouwstenen daarvoor niet meer zouden mogen produceren. Fietsen, verkeerslichten, smartphones, riolering, isolatie, baxters, windturbines, bijna alle kledij, en ga zo maar door.’ (Lees verder onder de preview) Op de dag van het Havenhuisoverleg besloten regeringspartners N-VA en Open VLD het stikstofdecreet in te dienen in het parlement. Tot dan toe was dat een regeringszaak, en meermaals aanleiding tot regeringscrisissen. De CD&V, die wacht op een studie rond twee van haar voorwaarden voor het goedkeuren van het decreet, stond erbij en keek ernaar. Volgens de N-VA en Open VLD is een solide juridisch kader onontbeerlijk voor een omgevingsvergunning in tweede zit. Met de demarche willen partijvoorzitters Bart De Wever en Tom Ongena (Open VLD) tijd winnen. Het decreet vertrekt immers naar de Raad van State, dat zestig dagen de tijd heeft om een advies te formuleren. De Raad voor Vergunningsbetwistingen gaf de Vlaamse regering zes maanden om een verbeterde vergunning in te dienen. Jim Ratcliffe heeft minder geduld, en wil binnen de vier maanden al een oplossing, zo bericht De Tijd. Time is money, zo weet de ceo. Hoe langer het project stilligt – de werken zijn immers al jaren bezig – hoe meer geld hij verliest. In het Havenhuis werkte de Vlaamse regering daarom aan een tegemoetkoming. De Vlaamse overheid stond al langer garant voor een waarborg van 500 miljoen euro. Die komt uit het potje van Gigarant, een Vlaams investeringsvehikel. Een half miljard euro is geen klein bier. Gigarant beschikt in totaal over 3 miljard euro, een zesde van dat budget is dus gereserveerd voor Ineos. Op dit moment is al 100 miljoen euro toegekend, op voorwaarde dat Ineos een vergunning krijgt. In het Havenhuis heeft de Vlaamse regering aangeboden om de overige 400 miljoen euro in te zetten als garantie voor overbruggingskrediet indien de banken niet bereid zouden zijn om Ineos geld te lenen, uit vrees voor een vergunningsstraatje zonder einde. Volgens Groen-fractieleider Mieke Schauvliege gaat het om chantage. ‘Wie bepaalt hier eigenlijk nog de voorwaarden? Alles wordt in stelling gebracht om één miljardenbedrijf van dienst te zijn. En dat terwijl landbouwers al jaren in onzekerheid leven door de aanhoudende stikstofcrisis en de natuur verder verstikt. Maar een miljardair hoeft maar op de koffie te gaan bij de Vlaamse regering en wordt op zijn wenken bediend.’ Vlaams viceminister-president Bart Somers (Open VLD) verwierp dergelijke beschuldigingen afgelopen weekend al in Het Nieuwsblad: ‘Als Ineos een kippenboer was geweest, dan hadden we hetzelfde gedaan.’ (Lees verder onder de preview) Het is niet de eerste keer dat een regering tegemoetkomt aan de verzuchtingen van één bedrijf, zegt Bart Van Craeynest, econoom bij werkgeversorganisatie Voka. ‘Maar nu valt het wel erg op. Dit is paniekvoetbal, maar wel met een signaalfunctie naar andere industriële bedrijven. Door onder meer de vergunningsproblematiek dreigen bedrijven hun geplande investeringen in ons land te herbekijken.’ ‘De politiek wil laten zien dat ze het ernstig neemt. Hopelijk is dit een wake-upcall voor een ernstig industrieel beleid dat zich toespitst op de vraag: welke industrie willen we en hoe willen we daar geraken?’ Bij ngo Bond Beter Leefmilieu (BBL) kijken ze op van wat ze ‘de rode loper voor Ineos’ noemen. ‘Vlaanderen haalt al langer via creatieve manieren investeringen binnen – denk aan de zogenaamde innovatiesubsidies – maar het is zelden zó expliciet geweest’, zegt Tycho Van Hauwaert. ‘Ik vraag me trouwens af wat TotalEnergies en BASF hiervan vinden, de twee andere bedrijven die krakers in ons land hebben. Werd er voor hen destijds ook de rode loper uitgerold?’ Hoe het ook zij, de Vlaamse regering is als de dood om Project One kwijt te spelen. ‘Er wordt vaak vergeten hoe belangrijk industrie is’, zegt Bart Van Craeynest. ‘Hoewel het totale gewicht qua jobs en economische activiteit beperkt is tot 14 procent van onze totale economische activiteit, is de sector goed voor de helft van bedrijfsuitgaven aan innovatie, en verzorgt ze de helft van onze export. Dit gaat niet zozeer over de 400 rechtstreekse jobs, zeker gezien de krapte op de arbeidsmarkt. Dit gaat over welvaartscreatie en de toekomst van de industrie in België.’ Voorstanders van Project One wijzen onder meer naar duurzaamheid. ‘De vergunbaarheid is de ultieme testcase voor de toekomst van industrie in West-Europa’, zegt Annick De Ridder. ‘Als dergelijk project van wereldschaal hier niet meer mogelijk is, dan betekent dat de facto het einde voor de industrie in West-Europa, waarvoor al enkele knipperlichten op rood staan.’ ‘De kraker zal sowieso gebouwd worden. Is het niet bij ons, dan wel in China, India, Maleisië of op het Afrikaanse continent, en dat aan een pak minder strenge milieu- en klimaatvoorwaarden. Waar willen we dan dat die kraker gebouwd wordt? Hier toch, in het kloppend hart van onze economie, aan de strengste milieu- en klimaatvoorwaarden en met garantie op tewerkstelling en stevige impact op onze welvaart.’ Tycho Van Hauwaert van de BBL betwist niet dat de ethaankraker hoogtechnologisch is. ‘Ja, de kraker zelfzal qua CO2- en stikstofemissie de meest performante in Europa zijn, maar je moet naar de hele waardeketen kijken. Wij denken vooral dat het de prijs van plastic gaat drukken, waardoor gerecycleerde plastics minder aantrekkelijk worden voor de consument. En dat terwijl ook de Europese Unie wil inzetten op de circulaire economie en dus gerecycleerd plastic.’ De BBL en andere milieu- en natuurorganisaties hebben sowieso een probleem met Project One omdat het werkt met schaliegas uit de Verenigde Staten, waar bij de winning uit de grond methaangas vrijkomt, een broeikasgas. Zoals het antwoord van De Ridder aangeeft, speelt ook geopolitiek een rol. Zeker sinds de Russische inval in Oekraïne in 2022 is Europa steeds meer bezig met het vrijwaren van haar eigen industriële activiteit. ‘Wil Europa nog een chemiesector?’, vroeg Ratcliffe zich afgelopen weekend in De Tijd af. Al moet gezegd dat de Brit zulke boodschappen wel vaker heeft gegeven. ‘De Europese chemiesector dreigt binnen tien jaar uit te sterven’, zo schreef Ratcliffe al in een open brief aan de Europese Commissie in 2014, dus bijna tien jaar geleden. (Lees verder onder de preview) Maar de bal ligt ook in het kamp van Ineos, zeggen Vlaamse regeringsbronnen. Een goedgekeurd stikstofdecreet kan cruciaal zijn, maar ook een beter uitgewerkte ‘passende beoordeling’ door het bedrijf kan helpen. Dat is een onderzoek van de impact van de bedrijfsactiviteiten op een natuurgebied. In dit geval ging het om de Brabantse Wal, een beschermd natuurgebied net over de Nederlandse grens.  ‘Volgens Ineos is de impact van haar stikstofuitstoot zo klein dat hij niet meetbaar is’, zegt Tycho Hauwaert. Op de website van Ineos wordt gesproken van het ‘stikstofequivalent van drie BBQ’s’. De Raad voor Vergunningsbetwistingen nam geen genoegen met die uitleg. ‘Een vergunning zou dus toch mogelijk kunnen zijn wanneer Ineos die impact wat beter laat onderzoeken.’ Al is de vraag of zo’n passende beoordeling wel nog degelijk onderbouwd kan worden. ‘Nog los van het feit of die bewering van 3 BBQ’s wel klopt, neemt de rechter ook in rekening dat er al 1000 andere BBQ’s rond de Brabantse Wal liggen’, zegt milieujurist Hendrik Schoukens (UGent), die in Lennik schepen voor Groen is. Dat is het fameuze beeld van het stikstofbad: Ineos mag dan zelf een beperkte uitstoot hebben, er zijn tal van andere uitstoters die het bad al hebben laten vollopen. (Lees verder onder de preview) Dan maar naar een stikstofdecreet? De kans dat de CD&V, die zich stevig profileert op haar imago als voorvechter van de boeren, binnen vier maanden overstag zou gaan, is miniem. Een alternatieve parlementaire meerderheid is mogelijk, maar politiek gezien niet makkelijk. Toch zou een goedgekeurd stikstofdecreet een gamechanger zijn, denkt Schoukens. ‘We weten nu al dat het stikstofdecreet zal aangevochten worden bij het Grondwettelijk Hof. Maar die procedure zal langer dan een jaar in beslagnemen. In de tussentijd moet de Raad voor Vergunningsbetwistingen er rekening mee houden, want dat rechtscollege kan een decreet niet zelf buiten toepassing verklaren.’ In ieder geval is duidelijk dat de Vlaamse regering haar nek uitsteekt. Niet alleen neemt de overheid financiële risico’s. Door de ruimte te laten aan mogelijke alternatieve meerderheden in het parlement, hypothekeert de Vlaamse regeringscoalitie ook haar eigen voortbestaan. Er staat heel wat op het spel.  ",2023-08-01
